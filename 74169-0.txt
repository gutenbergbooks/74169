
*** START OF THE PROJECT GUTENBERG EBOOK 74169 ***





MIELEVÄ HIDALGO DON QUIJOTE MANCHALAINEN I:2

Kirj.

Miguel de Cervantes Saavedra


Espanjankielestä suomentanut

J. Hollo





Porvoossa,
Werner Söderström Osakeyhtiö
1928.




SISÄLLYS:

Kahdeksaskolmatta luku, missä käsitellään uutta ja mieluisaa
seikkailua, johon joutuivat kirkkoherra ja parturi samassa vuoristossa.

Yhdeksäskolmatta luku, missä kerrotaan siitä hupaisesta juonesta ja
keinosta, jota käytettiin vapautettaessa rakastunutta ritariamme hänen
aloittamastaan ylen ankarasta katumuksenteosta.

Kolmaskymmenes luku, jossa kerrotaan kauniin Dorotean älykkyydestä sekä
muista varsin miellyttävistä ja hupaisista seikoista.

Yhdesneljättä luku. Don Quijoten ja hänen aseenkantajansa Sancho Panzan
hauskasta keskustelusta sekä muista tapahtumista.

Kahdesneljättä luku, jossa kerrotaan, mitä majatalossa sattui Don
Quijoten koko seurueelle.

Kolmasneljättä luku, jossa esitetään kertomus mielettömästä
uteliaisuudesta.

Neljäsneljättä luku, jossa jatkuu kertomus mielettömästä
uteliaisuudesta.

Viidesneljättä luku, missä kerrotaan Don Quijoten urheasta ja
hirmuisesta taistelusta nahkaisia punaviinileilejä vastaan sekä
saatetaan päätökseen kertomus mielettömästä uteliaisuudesta.

Kuudesneljättä luku, jossa käsitellään muita majatalossa sattuneita
merkillisiä seikkoja.

Seitsemäsneljättä luku, jossa jatkuu kertomus suurimaineisesta
prinsessasta Minomicónasta[1] ja esitetään muitakin hauskoja
seikkailuja.

Kahdeksasneljättä luku, jossa esitetään Don Quijoten pitämä merkillinen
puhe asetoimesta ja opillisesta sivistyksestä.

Yhdeksäsneljättä luku, jossa vapautunut orja kertoo elämästään ja
kohtaloistaan.

Neljäskymmenes luku, jossa vapautuneen orjan kertomus jatkuu.

Yhdesviidettä luku, jossa vapautunut orja jatkaa kertomusta
kohtaloistaan.

Kahdesviidettä luku, jossa kerrotaan, mitä majatalossa vielä tapahtui,
sekä muista tietämisen arvoisista seikoista.

Kolmasviidettä luku, jossa kerrotaan nuoren muulinajajan sievä tarina
sekä muita majatalossa sattuneita merkillisiä tapauksia.

Neljäsviidettä luku, jossa jatkuu kertomus majatalossa sattuneista
ennenkuulumattomista tapahtumista.

Viidesviidettä luku, jossa lopullisesti selvitetään Mambrinon kypäriä
ja aasinsatulaa koskeva epäilys ja kerrotaan täysin totuudenmukaisesti
muita sattuneita seikkailuja.

Kuudesviidettä luku, jossa kerrotaan merkillisestä seikkailusta
järjestyksenvalvojien kanssa ja urhean ritarimme Don Quijoten ankarasta
vihanvimmasta.

Seitsemäsviidettä luku. Kertomus siitä, kuinka Don Quijote Manchalainen
ihmeellisellä tavalla noiduttiin, ja muista merkillisistä tapahtumista.

Kahdeksasviidettä luku, jossa tuomioherra jatkaa esitystään
ritariromaaneista ja muista hänen neronsa arvoisista asioista.

Yhdeksäsviidettä luku, missä kerrotaan siitä älykkäästä keskustelusta,
joka Sancho Panzalla oli isäntänsä Don Quijoten kanssa.

Viideskymmenes luku, jossa kerrotaan Don Quijoten ja tuomioherran
älykkäästä väittelystä sekä muista tapahtumista.

Yhdeskuudetta luku, jossa mainitaan, mitä vuohipaimen kertoi kaikille
niille, jotka kuljettivat Don Quijotea.

Kahdeskuudetta luku. Don Quijoten ja vuohipaimenen tappelusta ja
merkillisestä seikkailusta katumuksen tekijöiden kanssa, jonka
ritarimme saattoi onnelliseen päätökseen otsansa hiessä.

Selityksiä.




Kahdeksaskolmatta luku,

missä käsitellään uutta ja mieluisaa seikkailua, johon joutuivat
kirkkoherra ja parturi samassa vuoristossa.


Ylen onnelliset ja auvokkaat olivat ne ajat, jolloin maailmaan tuli
urhoollisin kaikista ritareista, Don Quijote Manchalainen. Koska näet
hänen kunniakkaana aikomuksenaan oli herättää jälleen eloon ja antaa
maailmalle takaisin vaeltavan ritariston jo hävinnyt ja melkein kuollut
järjestö, saamme me tällä omalla ajallamme, joka kovin kaipaa hilpeitä
huveja, nauttia sekä hänen todenperäisen historiansa sulosta että myös
siihen liittyvistä kertomuksista ja välikohtauksista, jotka ovat osalta
yhtä miellyttäviä, taiteellisia ja todenmukaisia kuin itse historia.
Häkilöityä, kehrättyä ja viipsittyä juonenlankaansa noudatellen se
kertoo, että kirkkoherran aikoessa ryhtyä lohduttamaan Cardenioa hänet
esti siitä hänen korviinsa kuuluva ääni, joka valittavaan sävyyn lausui
näin:

»Hyvä Jumala! Onko mahdollista, että olen nyt löytänyt paikan,
joka sopii salaiseksi hautausmaaksi tälle raskaana taakkana minua
rasittavalle ruumiille, jota niin vastoin tahtoani yhä säilytän elossa!
Niin on varmaan laita, ellei tämän vuorimaan lupaama yksinäisyys
minua petä. Voi minua onnetonta! Kuinka paljon mieluisampi seura
ovatkaan minulle aikomustani toteuttaessani nämä kalliot ja viidakot,
jotka sallivat minun valittaa onnettomuuttani taivaalle, kuin kukaan
ihmisolento, koska maan päällä ei ole ketään, jolta saattaisi toivoa
neuvoa epäilyksissä, lievitystä tuskissa tai apua hädässä!»

Kirkkoherra ja molemmat hänen seuralaisensa kuulivat ja ymmärsivät
kaikki nuo sanat, ja koska heistä tuntui, kuten olikin laita, että
sanat olivat kuuluneet aivan läheltä, niin he nousivat etsimään
niiden lausujaa eivätkä olleet ehtineet kulkea kahtakymmentä
askelta, kun näkivät maalaispukuisen nuorukaisen istuvan erään
kallion takana saarnin juurella. Hänen kasvojaan he eivät kumminkaan
voineet heti nähdä, sillä nuorukainen oli kumartunut huuhtelemaan
jalkojaan ohivirtaavassa purossa. He lähestyivät niin hiljaa, ettei
hän heitä huomannut, eikä hän nähtävästi tarkannutkaan muuta kuin
huuhtelemiaan jalkoja, jotka olivat niin hohtavan valkoiset, että
näyttivät kahdelta puron kivien keskeen sukeuneelta kirkkaan kristallin
kappaleelta. Katselijat hämmästyivät nähdessään nuo valkoiset ja
kauniit jalat, sillä heistä tuntui, etteivät ne olleet tottuneet
polkemaan multakokkareita tai astelemaan auran ja härkien jäljessä,
kuten nuorukaisen puku osoitti. Havaitessaan, ettei heitä oltu
huomattu, edellä kulkeva kirkkoherra viittasi molemmille toisille
kehoittaen heitä kyykistymään tai piiloutumaan muutamien siellä
olevien kallionlohkareitten taakse, ja he tekivät niin, tarkasti
katsellen, mitä puuhaili nuorukainen, jolla oli yllään sivuilta avoin
ja valkoisella liinalla tiukasti vyötetty mekko. Hänellä oli myös
ruskeasta verasta tehdyt kaatiot ja säärystimet ja päässä ruskea
lakki; säärystimet hän oli vetänyt polvitaipeeseen, ja paljastunut
sääri näytti tosiaankin kaikkein heleimmältä alabasterilta. Lakattuaan
pesemästä kauniita jalkojaan hän otti lakistaan pyyhinliinan, jolla ne
kuivasi. Sitä ottaessaan hän kohotti kasvojaan, ja katselijat saivat
nähdä verrattoman kauniin ihmisen, niin kauniin, että Cardenio sanoi
hiljaa kirkkoherralle:

— Koska tuo ei ole Luscinda, ei hän ole inhimillinen, vaan jumalallinen
olento.

Nuorukainen otti lakin päästään, jota pudisteli puolelle ja toiselle,
niin että valahtivat valtoimiksi ja hajalleen hiukset, joita auringon
kultaiset sädekutrit olisivat voineet kadehtia. Siitä he ymmärsivät,
että maalaisnuorukaiselta näyttävä olento olikin nainen, vieläpä varsin
hentoinen, ja kaunein kaikista, joita olivat siihen saakka nähneet
kirkkoherra ja parturi, vieläpä Cardeniokin, ellei hän olisi nähnyt ja
tuntenut Luscindaa, sillä hän vakuutti myöhemmin ainoastaan Luscindan
kauneuden kykenevän kilpailemaan tuon kanssa. Pitkät, vaaleat suortuvat
eivät peittäneet ainoastaan hänen hartioitaan, vaan verhosivat hänet
kokonaan joka puolelta, sillä hänen ruumiistaan ei ollut näkyvissä
mitään muuta kuin jalat; niin verrattoman runsaat olivat hänen
hiuksensa. Jos hänen jalkansa olivat veden huuhtelemina näyttäneet
kristallinkappaleilta, niin kädet, joilla hän hiuksiaan suki, näyttivät
suortuvain keskellä hohtavilta kuin lumi. Kaikki tämä sai kolme
katselijaa entistä enemmän ihmettelemään ja haluamaan saada tietää,
kuka hän oli. Senvuoksi he päättivät näyttäytyä, ja heidän noustessaan
kaunis tyttö kohotti päätään, pyyhkäisi molemmin käsin hiukset
silmiltään ja tähysti, kuka oli melua aikaansaanut. Tuskin ehdittyään
heidät nähdä hän sitten kavahti jaloilleen ja hukkaamatta aikaa
kenkimiseen ja hiusten kokoamiseen tarttui kovin kiireesti vieressään
olevaan nyyttiin, missä nähtävästi oli vaatteita, aikoen hämmentyneenä
ja säikähtyneenä lähteä pakoon; mutta hän ei ollut ehtinyt kuuden
askelen päähän, kun kaatui maahan, koska hänen hennot jalkansa eivät
voineet sietää särmikkäitä kiviä. Sen nähtyään kaikki kolme kiiruhtivat
hänen luokseen, ja kirkkoherra virkkoi ensimmäisenä:

— Pysähtykää, hyvä neiti, olittepa kuka tahansa, sillä ne, jotka tässä
näette, aikovat vain teitä palvella; teillä ei ole mitään syytä lähteä
vauhkosti pakoon, sillä jalkanne eivät teitä kannata emmekä me voi sitä
sallia.

Tyttö oli niin hämmästynyt ja hämillään, ettei vastannut tuohon mitään.
Niin he tulivat hänen luokseen, ja kirkkoherra tarttui hänen käteensä
jatkaen:

— Mitä pukunne meiltä salaa, neiti, sen hiuksenne meille paljastavat
selvästi osoittaen, kuinka melkoiset ovat nähtävästi olleet ne syyt,
jotka ovat saaneet teidät verhoamaan kauneutenne niin arvottomaan
valhepukuun ja kuljettaneet sen tällaiseen erämaahan, missä olemme
vain onnellisen sattuman nojalla teidät tavanneet, saadaksemme
ainakin neuvoillamme teitä auttaa, ellei kärsimystenne lopullinen
lievittäminen olekaan meille mahdollinen; mikään onnettomuus näet ei
voi ahdistaa ihmistä niin kovin eikä äityä niin äärimmilleen, elämän
vielä kestäessä, että kieltäytyisi kuuntelemasta neuvoakaan, joka
hyvin aikomuksin tarjotaan kärsivälle. Toipukaa siis, hyvä neiti tai
herra, mikä tahtonettekaan olla, meidän ilmaantumisemme aikaansaamasta
säikähdyksestä ja kertokaa meille onnellinen tai onneton kohtalonne,
sillä tulette näkemään, että me kaikki yhteisesti ja kukin erikseen
olemme valmiit myötätuntoisesti suhtautumaan teidän onnettomuuksiinne.

Kirkkoherran näin puhuessa valhepukuinen nuori nainen seisoi kuin
tyrmistyneenä, katsellen heitä kaikkia, huuliaan liikuttamatta ja
sanaakaan virkkaamatta, kuin yksinkertainen maalaisihminen, jolle
arvaamatta näytetään jotakin merkillistä ja milloinkaan näkemätöntä.
Mutta kirkkoherran sitten lausuttua jälleen muuta samansuuntaista hän
lopetti vaitiolon syvään huoaten ja sanoen:

— Koska tämän vuorimaan autius ei ole kyennyt minua kätkemään eivätkä
vapaiksi valahtaneet hiukseni sallineet minun kieleni lausua valhetta,
olisi hyödytöntä uskotella teille uudelleen sellaista, minkä uskoisitte
todeksi pikemmin kohteliaisuudesta kuin mistään muusta syystä, jos
ollenkaan sitä uskoisitte. Niin ollen, hyvät herrat, sanon teille,
että kiitän teitä esittämästänne tarjouksesta, joka velvoittaa minua
täyttämään kaikki, mitä olette minulta pyytäneet, vaikka pelkään, että
kertomus onnettomuuksistani tulee herättämään teissä myötätunnon ohella
mielipahaa, koska ette voi keksiä mitään keinoa niiden korjaamiseksi
tai lohdutusta niiden lievittämiseksi. Mutta siitä huolimatta ja jottei
kunniallisuuteni joudu silmissänne epäilyttävään valoon, kun olette
jo havainneet minut naiseksi ja näette minut nuorena, yksinäisenä ja
näissä pukimissa, mitkä seikat kaikki yhdessä ja kukin erikseen voivat
tärvellä kuinka hyvän maineen tahansa, minun täytynee kertoa teille,
mitä mielelläni salaisin, jos voisin.

Kaiken tuon lausui nyt kauniina nuorena naisena esiintyvä
keskeytymättä, niin sujuvasti ja niin sointuvalla äänellä, että
kuuntelijat ihmettelivät yhtä paljon hänen älyään kuin kauneuttaan.
Kun he sitten jälleen vakuuttivat tahtovansa suoda hänelle apua ja
uudelleen pyysivät häntä täyttämään lupaustansa, ei hän sallinut
heidän enempää kehoittaa, vaan sievästi vedettyään kengät jalkaansa ja
koottuaan hiuksensa istuutui paadelle ja kolmen kuuntelijan istuuduttua
lähelle häntä alkoi, vaivoin pidättäen silmiin kihoavia kyyneliä,
kertoa elämänsä tarinaa seuraavaan tapaan:

— Täällä Andalusiassa on kaupunki, jonka nimeä käyttää eräs herttua
ollen siten yksi niistä ylhäisistä henkilöistä, joita Espanjassa
mainitaan grandien nimellä. Hänellä on kaksi poikaa: vanhempi on hänen
tilustensa ja nähtävästi myös hänen hyvien ominaisuuksiensa perijä,
mutta nuoremmasta en tiedä, mitä hän lienee saanut perintöosakseen,
ellei Vellidon petollisuutta ja Ganelonin kavaluutta. Tämän herran
alustalaisiin kuuluvat vanhempani, jotka ovat alhaista sukua, mutta
niin rikkaat, ettei heillä, jos heidän syntyperänsä olisi heidän
varallisuutensa veroinen, olisi mitään toivomisen varaa eikä minun
tarvitsisi pelätä joutuvani siihen onnettomuuteen, niissä nyt
näette minun olevan: kova kohtaloni näet ehkä johtuu siitä, että he
valitettavasti eivät olleet syntyneet jalosukuisina. He tosin eivät
ole niin alhaisia, että heidän sopisi hävetä säätyänsä, mutta eivät
myöskään niin ylhäisiä, että voisin olla otaksumatta onnettomuuteni
johtuvan heidän alhaisesta sukuperästään. He ovat talonpoikaista,
aatelitonta väkeä, mutta heidän suonissaan ei virtaa minkään
huonossa maineessa olevan heimon verta, he ovat, kuten sanotaan,
ikivanhoja kristittyjä ja niin varakkaita, että heidän rikkautensa
ja suurellinen elämäntapansa vähitellen varmaan koroittavat heidät
aateliseen, jopa ritarilliseenkin säätyyn. Parhaana rikkautenaan
ja aatelinaan he kumminkin pitivät sitä, että minä olin heidän
tyttärensä, ja koska heillä ei ollut ketään muuta perillistä, poikaa
enempää kuin tytärtäkään, niin he pitivät rakastavina vanhempina
minusta hellempää huolta kuin kutkaan muut vanhemmat. Minä olin
kuvastin, jossa he itseään katselivat, heidän vanhuutensa tuki ja se
päämäärä, mihin suuntautuivat kaikki heidän taivaitatavoittelevat
toiveensa, jotka minäkin täysin omaksuin, koska ne olivat kaikin
puolin, hyvät. Minä vallitsin heidän varojaan samoinkuin heidän
sydämiään: pestasin ja erotin palvelijoita, kylvöä ja satoa koskevat
määrät ja tilit kulkivat minun käsieni kautta, minä pidin kirjaa
öljypusertimista, viinikuurnista, suuremmasta ja pienemmästä karjasta
ja mehiläispesistä, sanalla sanoen kaikesta, mitä isäni laisella
varakkaalla maanviljelijällä voi olla ja on. Minä olin taloudenhoitaja
ja talon emäntä ja toimin niin uutterasti sekä niin hyvin vanhempieni
odotuksia tyydyttäen, että siitä puhuessani tuskin voin liioitella.
Niinä päivän hetkinä, jotka jäivät käytettävikseni, kun olin määrännyt
tehtävät työnjohtajille, rengeille ja päiväpalkkalaisille, minä
askartelin toimissa, jotka ovat nuorille tytöille yhtä soveliaita kuin
tähdellisiäkin, neulaa, nypläystyynyä ja varsinkin rukkia käyttäen. Ja
luopuessani toisinaan näistä askareista minä luin mielelläni jotakin
hartauskirjaa tai soitin harppua, sillä olin kokemuksesta tullut
huomaamaan, että musiikki tyynnyttää levotonta mieltä ja lievittää
sielun itävää murhetta. Tällaista elämää siis vietin vanhempieni
kodissa, ja se seikka, että olen sitä näin yksityiskohtaisesti
kuvaillut, ei ole johtunut kerskailunhimosta eikä halusta osoittaa
olevani rikas, vaan olen niin tehnyt, jotta havaittaisiin, kuinka
syyttömästi olen joutunut mainitsemastani hyvästä asemasta siihen
onnettomaan tilaan, jossa nyt olen.

Sattui siis niin, että minun viettäessäni aikojani näissä monissa
askareissa ja kerrassaan ulkomaailmasta eristettynä, melkein kuin
luostarissa, kuten luulin, vain talon palvelijoiden näkemänä, koska
niinä päivinä, joina kävin kirkossa, olin matkassa aamuvarhaisesta,
aina äitini ja palvelijattarien seurassa, ja liikkuen niin
huolellisesti hunnutettuna, että silmäni tuskin näkivät maata enempää
kuin askelteni alan, kaikesta siitä huolimatta rakkauden tai oikeammin
joutilaisuuden katse, joka on terävämpi kuin ilveksen, osui minuun
Don Fernandon lemmenhimoisista silmistä; se näet oli herttuan jo
mainitsemani nuoremman pojan nimi.

Kertoja oli tuskin ehtinyt mainita Don Fernandon, kun Cardenion kasvot
vaihtoivat väriä ja hikiherneet kihosivat esiin hänen joutuessaan niin
ankaran mielenliikutuksen valtaan, että kirkkoherra ja parturi, sen
huomattuaan, pelkäsivät häntä kohtaavan sellaisen hulluudenpuuskan,
jonka olivat kuulleet aika ajoin häntä ahdistavan. Cardenio oli
kumminkin vain tuskanhiessä ja aivan hiljaa, katsoa tuijottaen
maalaistyttöön, jonka arvasi aikaisemmin kuulemistaan kertomuksista
tutuksi. Mutta tyttö ei välittänyt Cardenion mielenliikutuksesta, vaan
jatkoi tarinaansa sanoen:

Ja tuskin olivat hänen silmänsä ehtineet nähdä minut, kun hän
(kuten myöhemmin kertoi) rakastui minuun niin kiihkeästi kuin hänen
menettelynsä selvästi osoitti. Mutta lopettaakseni pian kertomuksen
lukemattomista onnettomuuksistani sivuutan vaieten ne toimet,
joihin on Fernando ryhtyi voidakseen minulle ilmaista tunteitaan:
hän lahjoi koko talonväen, antoi ja tarjosi omaisilleni lahjoja ja
suosionosoituksia; päivät pääksytysten oli kadullani juhlaa ja huvia,
yöllä ei kukaan voinut nukkua soitolta ja laululta; lemmenkirjeitä,
jotka jollakin minulle tuntemattomalla tavalla saapuivat luokseni,
oli loputtoman paljon, kaikki täynnä rakkauttahehkuvia lauseita ja
tarjouksia, sisältäen enemmän lupauksia ja valoja kuin kirjaimia.
Tuo ei kumminkaan minua hellyttänyt, vaan päinvastoin sai minut niin
karsaaksi kuin hän olisi ollut veriviholliseni ja kuin hän olisi tehnyt
aivan vastakkaisessa tarkoituksessa kaiken, mihin ryhtyi saadakseen
minulta vastarakkautta. Don Fernandon kohteliaisuus ei tosin tuntunut
minusta vastenmieliseltä eikä hänen kosintansa tungettelevalta,
sillä mieleeni nousi eräänlaista tyytyväisyyttä, kun huomasin niin
ylhäisen herran itseäni rakastavan ja arvostavan, eikä minua suinkaan
pahoittanut lukea hänen kirjeistään minulle osoitettua ylistystä; siinä
suhteessa näet minusta tuntuu, että olimmepa me naiset kuinka rumia
tahansa, me sittenkin aina mielellämme kuulemme itseämme sanottavan
kauniiksi. Kaikkea tätä kuitenkin vastusti siveyteni sekä vanhempieni
alinomaiset varoitukset; he näet tiesivät aivan varmaan Don Fernandon
kiintymyksestä, koska hän ei enää ollenkaan välittänyt, vaikka koko
maailma olisi saanut sen tietää. Vanhempani sanoivat uskovansa
kunniansa ja hyvän nimensä yksinomaan hyveeni ja kuntoni varaan ja
kehoittivat minua ottamaan huomioon, millainen säätyero oli minun ja
Don Fernandon välillä, minkä nojalla voisin tulla oivaltamaan, että
hänen aikeensa (vaikka hän itse väittäisi toisin) kohdistuivat enemmän
hänen omaan nautintoonsa kuin minun menestykseeni; he sanoivat vielä
olevansa valmiit, jos haluaisin jotenkin torjua hänen sopimatonta
pyydettään, heti minut naittamaan kenen kanssa itse hyväksi näin, joko
jonkun oman paikkakuntamme tai lähiseutujen ylhäisimpiin kuuluvan
henkilön kanssa, sillä he voivat suuren varallisuutensa ja minun
hyvän maineeni nojalla edellyttää siinä suhteessa mitä tahansa.
Minä käytin näitä varmoja lupauksia ja heidän lausumainsa ilmeistä
pätevyyttä tukemaan omaa lujuuttani enkä huolinut milloinkaan vastata
Don Fernandolle sanaakaan, mikä olisi saattanut herättää hänessä
kaukaisintakaan pyyteensä toteutumisen toivetta.

Tämä pidättyväisyyteni, joka hänen mielestään varmaan oli ynseyttä,
nähtävästi kiihti sitäkin enemmän hänen irstasta himoaan; sillä
nimellä näet tahdon mainita hänen minulle osoittamaansa kiintymystä,
josta ette olisi saaneet nyt mitään tietää, jos se olisi ollut
moitteeton, koska siinä tapauksessa ei olisi ollut mitään aihetta
kertoa siitä teille. Vihdoin Don Fernando sai tietää, että vanhempani
aikoivat naittaa minut, jottei hän enää toivoisi minua omakseen, tai
ainakin, jotta minulla olisi lukuisampia naispuolisia suojelijoita,
ja tämä uutinen tai epäilys sai hänet tekemään, mitä nyt teille
kerron. Eräänä yönä, kun olin huoneessani, missä seuranani oli
vain eräs palvelustyttö, ja ovet oli huolellisesti lukittu, jottei
kunniani joutuisi vaaralle alttiiksi niinkään varomattomuuden vuoksi,
huomasin yhtäkkiä, ollenkaan tietämättä ja aavistamattakaan, miten
se oli mahdollista, kaikista näistä toimenpiteistä huolimatta, hänen
seisovan edessäni hiljaisen ja lukitun kammioni yksinäisyydessä. Hänet
nähdessäni hämmennyin niin, että maailma silmissäni musteni ja kieleni
kerrassaan mykistyi. En siis kyennyt huutamaan enkä usko, että hän
olisi suonut siihen tilaisuuttakaan, sillä hän syöksyi kohta luokseni
ja sulki minut syliinsä (minulla näet, kuten sanottu, ei ollut voimia
puolustautumiseen, niin hämmentynyt olin) ja alkoi lausua minulle
sellaisia sanoja, etten ymmärrä, kuinka valhe saattaa sovittaa niitä
niin taitavasti, että kuulostavat niin tosilta. Pettäjä osasi menetellä
siten, että hänen kyynelensä vakuuttivat oikeiksi hänen sanojaan ja
huokauksensa hänen tarkoituksiaan. Minä, oman onneni nojaan jäänyt
tyttö rukka, joka en ollut omaisteni keskuudessa eläen ollenkaan
tottunut tällaisiin seikkoihin, aloin, en tiedä miten, pitää noita
petollisia puheita tosina, en kumminkaan siinä määrässä, että hänen
kyynelensä ja huokauksensa olisivat taivuttaneet minua liialliseen
myötätuntoon. Kun siis olin ehtinyt hiukan toipua säikähdyksestäni,
sain jossakin määrin takaisin menettämääni rohkeutta ja sanoin hänelle
päättävämmin kuin olisin luullut voivani sanoa: »Herra, jos olisin
villin jalopeuran kynsissä, niinkuin nyt olen sinun käsissäsi, ja
minut luvattaisiin varmasti pelastaa, jos suostuisin tekemään tai
sanomaan jotakin, mikä vahingoittaisi kunniaani, niin minun olisi yhtä
mahdoton mitään sellaista tehdä tai sanoa kuin on mahdotonta tehdä
ollutta olemattomaksi. Vaikka siis käsivartesi vangitsevat ruumiini,
on sieluni sidottu hyviin aikomuksiini, jotka ovat tuiki toisenlaiset
kuin sinun, kuten tulet näkemään, jos tahdot käydä niitä toteuttamaan
väkivalloin. Minä olen alustalaisesi, mutta en orjasi; aatelisen veresi
vuoksi sinulla ei ole eikä saa olla valtaa häpäistä ja halveksia
minun alhaista sukuperääni: minä, aateliton talonpoikaistyttö, pidän
itseäni sinun, herran ja ritarin veroisena. Sinun väkivaltaisuutesi
ei minuun ollenkaan tehoa, rikkauttasi en pidä missään arvossa,
sanasi eivät kykene minua pettämään eivätkä huokauksesi ja kyynelesi
minua hellyttämään. Jos havaitsisin jotakin sellaista hänessä, jonka
vanhempani antaisivat puolisokseni, niin tahtoni noudattaisi hänen
tahtoansa eikä mitenkään sotisi sitä vastaan, joten siis suostuisin
vapaaehtoisesti, vaikka vastenmielisestikin, siihen, mitä sinä, herra,
nyt niin kiihkeästi tavoittelet, kunhan säilyttäisin kunniani. Olen
sanonut sinulle kaiken tämän, koska ei ole ajattelemistakaan, että
minusta voisi mitään saada kukaan muu kuin laillinen puolisoni.» —
»Ellei mikään muu sinua arveluta, ihana Dorotea» (se näet on minun
onnettoman nimi) — sanoi petollinen ritari — »niin lupaan olla sinun
omasi, ja olkoot lupaukseni todistajina taivaat, joilta ei mikään ole
salattu, sekä tämä sinun huoneessasi olevan Jumalanäidin kuva.»

Kuullessaan hänen mainitsevan itseään Dorotean nimellä Cardenio joutui
jälleen mielenliikutuksen valtaan ja katsoi nyt varsin varmaksi
alkuperäisen otaksumansa. Hän ei kumminkaan tahtonut keskeyttää
kertomusta, koska halusi kuulla, mihin päätyisi tarina, jonka hän jo
melkein täysin tunsi, ja virkkoi senvuoksi vain:

‒ Doroteako on nimesi, señora? Olen kuullut puhuttavan eräästä toisesta
samannimisestä, jonka kohtalo on kenties yhtä kova kuin sinun. Mutta
jatka kertomustasi, sillä tulee aika, jolloin kerron sinulle seikkoja,
jotka tulevat sinua säikähdyttämään samoinkuin surettamaankin.

Dorotea kiinnitti nyt huomiota Cardenion puheisiin ja hänen
eriskummalliseen ja repaleiseen pukuunsa ja pyysi häntä, jos hän
jotakin tiesi hänen oloistaan, heti hänelle ilmoittamaan, koska hän,
jos kohtalo oli vielä varannut hänelle jotakin hyvää, uskaltaisi kestää
minkä uhkaavan vastoinkäymisen tahansa, omasta puolestaan varmaan
uskoen, ettei voisi sattua enää mitään, mikä lisäisi rahtuakaan hänen
nykyiseen onnettomuuteensa.

— Sanoisin sinulle ajatukseni viipymättä, — vastasi Cardenio —jos
otaksumani olisi oikea; mutta otollinen hetki ei ole vielä mennyt eikä
sinulle ole ollenkaan tärkeätä saada se tietää.

— Olipa miten tahansa, — vastasi Dorotea — minä jatkan kertomustani.
Don Fernando otti huoneessa olevan pyhän kuvan asettaen sen
vihkimisemme todistajaksi; hän lupasi mitä tehoisimmin sanoin
ja voimallisimmin valoin olla minun aviopuolisoni, vaikka minä,
ennenkuin hän oli ehtinyt sanoa sanottavaansa, kehoitin häntä
tarkoin harkitsemaan, mitä teki, ja ajattelemaan, millainen harmi
koituisi hänen isälleen, kun hän kuulisi poikansa menneen naimisiin
talonpoikaistytön, oman alustalaisensa kanssa. Sanoin, ettei hänen
pitänyt antautua kauneuteni sokaistavaksi, olipa se millainen
tahansa, koska se ei kumminkaan riittäisi hänen tekemänsä virheen
puolustukseksi, ja että hänen, jos tahtoi rakkautensa tähden tehdä
minulle jotakin hyvää, tuli sallia minun kohtaloni muodostuvan säätyni
edellytysten mukaiseksi, koska sellaiset epäsuhtaiset liitot eivät
milloinkaan tuota solmijoilleen oikeata iloa eivätkä kykene kauan
säilyttämään alkuperäistä riemullista sävyään. Minä sanoin hänelle
kaikki, mitä nyt olen tässä sanonut, ja paljon muuta, mitä en enää
muista, mutta mikään ei voinut saada häntä luopumaan aikomuksestaan,
yhtä vähän kuin henkilö, joka ei aio maksaa sitoumuksensa mukaan,
välittää koronkiskojan kanssa sopimusta solmiessaan vaikeistakaan
ehdoista. Minä harkitsin tällöin asiaa nopeasti mielessäni ja
ajattelin näin: »En varmaankaan ole ensimmäinen, joka on avioliiton
nojalla kohonnut alhaisesta säädystä korkeaan, eikä Don Fernando
ole ensimmäinen, jonka kauneus tai sokea intohimo (mikä tässä
on todennäköisempi) on saanut ottamaan säädyltään alhaisemman
elämänkumppanin. Koska siis en noudata mitään ennenkuulumatonta ja
uutta tapaa, on parasta, että otan omakseni kohtalon nyt minulle
tarjoaman kunnian, vaikka hänen minulle osoittamansa kiintymys ei
kestäisikään kauempaa kuin hänen pyyteensä tyydytys, sillä minä olen
niinmuodoin kumminkin hänen puolisonsa Jumalan edessä. Jos sitävastoin
mielin hänet ynseästi torjua, niin hän, tuossa mielentilassa ollen,
välittää vähät velvollisuudestaan ja käyttää väkivaltaa, joten
menetän kunniani voimatta mitenkään puolustautua, kun minua väittää
syylliseksi joku, joka ei tiedä, kuinka syyttömästi olen tähän tilaan
joutunut. Mitkä perusteet riittäisivätkään saamaan vanhempani ja muut
varmasti uskomaan, että tämä herra on tullut minun huoneeseeni minulta
lupaa saamatta?» Kaikki nämä kysymykset ja vastaukset risteilivät
silmänräpäyksen aikana mielessäni, ja kaikkein voimakkaimmin alkoivat
minuun vaikuttaa ja saada minua taipumaan siihen, mikä aavistamattani
tuli turmiokseni, Don Fernandon vannomat valat, ne pyhät todistajat,
joihin hän vetosi, hänen vuodattamansa kyynelet ja vihdoin vielä hänen
olemuksensa ja luonnollinen viehätyksensä, mikä niin lukuisien aito
rakkauden ilmausten säestelemänä olisi voinut valloittaa toisenkin yhtä
vapaan ja siveän sydämen. Minä kutsuin palvelijattareni, jotta hän
olisi maallisena todistajana taivaallisten ohella, Don Fernando toisti
ja vakuutti vannomiaan valoja, kutsui uusia pyhimyksiä todistajiksi
aikaisemmin mainitsemiensa lisäksi, sanoi kiroavansa itsensä tuhansin
kerroin, ellei tulisi pitämään, mitä lupasi. Hänen silmiinsä
tulvahtivat jälleen kyynelet, ja hän huokaili entistä haikeammin,
painoi minut yhä kiinteämmin syliinsä, mistä ei ohut minua koko aikana
päästänyt, ja niin minä palvelijattareni jälleen huoneesta poistuttua
menetin neitseyteni ja Don Fernandosta tuli lopullisesti uskoton
pettäjä.

Onnettomuuteni yötä seuraava päivä ei kumminkaan saapunut niin nopeasti
kuin luulen Don Fernandon toivoneen, sillä himon tultua tyydytetyksi on
suurimpana nautintona päästä pois sieltä, missä päämäärä on saavutettu.
Sanon tämän siksi, että Don Fernando pyrki kiireesti lähtemään luotani
ja oli ulkona kadulla jo ennen päivänkoittoa, apunaan palvelijattareni,
joka oli hänet huoneeseeni johdattanut. Lähtiessään hän sanoi minulle
(vaikka ei yhtä tulisen kiihkeästi kuin tultuaan), että voin luottaa
hänen uskollisuuteensa ja että hänen vannomansa valat olivat lujat
ja oikeat, ja otti varmemmaksi vakuudeksi sormestaan kallisarvoisen
sormuksen pannen sen minun sormeeni. Niin hän meni, ja minä jäin. En
tiedä, olinko surullinen vai iloinen, mutta varmaan tiedän, että olin
odottamattoman tapahtuman vuoksi hämmentynyt ja mietteissäni ja melkein
suunniltani. En uskaltanut enkä muistanutkaan torua palvelijatartani
petoksesta, johon hän oli tehnyt itsensä syypääksi sulkemalla Don
Fernandon huoneeseeni, sillä en kyennyt vielä ratkaisemaan, oliko se,
mitä minulle oli sattunut, onnea vai onnettomuutta. Don Fernandolle
sanoin hänen poistuessaan, että hän, koska kerran nyt olin hänen
omansa, voi tulla luokseni samalla tavalla seuraavinakin öinä, kunnes
asia, hänen niin tahtoessaan, tulisi julkiseksi. Mutta hän saapui
ainoastaan seuraavana, ja kului toista kuukautta, jona aikana en
tavannut häntä kadulta enkä kirkosta. Sain nähdä turhaa vaivaa häntä
etsiessäni, vaikka tiesin hänen olevan kaupungissamme ja käyvän melkein
joka päivä metsällä, mikä oli hänen erikoinen mielihuvinsa.

Tiedän hyvin, kuinka katkerat ja tuskalliset minulle olivat nämä päivät
ja hetket, ja tiedän, kuinka silloin aloin epäillä, jopa kerrassaan
lakata luottamasta Don Fernandon uskollisuuteen; tiedän myös, että
palvelijattareni nyt sai kuulla häikäilemättömän tekonsa vuoksi ne
soimaukset, joita ei ollut aikaisemmin kuullut, ja tiedän, kuinka minun
täytyi varoa kyyneliäni ja kasvojeni ilmeitä, jotta vanhemmillani
ei olisi aihetta kysyä, miksi olin alakuloinen, siten pakottaen
minua etsimään selitykseksi valheita. Kaikki tämä kumminkin loppui
kerrassaan, kun saapui hetki, jolloin kaikesta hienotunteisuudesta
luovuttiin, kunniallinen harkinta päättyi, kärsivällisyys oli lopussa
ja salaiset aivoitukseni tulivat ilmi. Niin tapahtui senvuoksi, että
muutamia päiviä myöhemmin paikkakunnallamme kerrottiin Don Fernandon
menneen eräässä lähiseudun kaupungissa naimisiin jonkun ylen ihanan
neidon kanssa, joka oli erittäin ylhäisten vanhempien lapsi, vaikka
ei niin varakas, että olisi myötäjäistensä nojalla saattanut pyrkiä
niin korkeaan liittoon. Neidon nimen sanottiin olevan Luscinda, ja
kerrottiin vielä muista, varsin merkillisistä seikoista, joita oli
hänen vihkiäisissään sattunut.

Cardenio kuuli Luscindan nimen, mutta kohautti vain hartioitaan, puri
huuliaan ja levitti kulmiaan, minkä jälkeen hänen silmistään tulvahti
kaksi kyynelvirtaa. Dorotea jatkoi kumminkin kertomustaan:

Tämä murheellinen uutinen saapui kuuluviini, mutta sydämeni ei
siitä suinkaan jäätynyt jääksi, vaan syttyi niin valtavaan vihaan
ja raivoon, että olin vähällä syöksyä huutaen kaduille julistamaan
sitä uskottomuutta ja petosta, joka oli tullut osakseni. Tämän
vimman kuitenkin viihdytti hetkellisesti ajatus, että jo samana yönä
toteuttaisin, mitä sitten teinkin: minä pukeuduin näihin vaatteisiin,
jotka sain eräältä isäni palveluksessa olevalta paimenpojalta, jolle
kerroin koko onnettomuuteni pyytäen häntä lähtemään kanssani siihen
kaupunkiin, missä vihamieheni kuului oleskelevan. Poika ensin moitti
uhkayritystäni ja tuomitsi kelvottomaksi päätökseni, mutta huomattuaan
sitten, etten missään tapauksessa aikeestani luopunut, tarjoutui minua
saattelemaan, kuten sanoi, maailman loppuun saakka. Minä sulloin heti
liinaiseen tyynynpäällykseen naisen vaatteet, joitakin koruja ja rahoja
kaiken varalta, ja niin minä sitten poistuin kotoa yön hiljaisuudessa,
antamatta mitään tietoa petolliselle palvelijattarelleni, seuranani
paimen ja paljon ajatuksia, ja lähdin kohti kaupunkia jalkaisin,
mutta sittenkin kuin siivillä, koska halusin hartaasti ehtiä pian
perille, ellei estämään, mitä otaksuin jo tapahtuneeksi, niin
ainakin vaatimaan Don Fernandoa sanomaan, kuinka hänellä oli ollut
sydäntä niin tehdä. Kahden ja puolen päivän kuluttua saavuin perille
ja tiedustelin kaupunkiin tullessani Luscindan vanhempien taloa,
ja ensimmäinen, jolta sitä kysyin, vastasi minulle enemmän kuin
halusin tietää. Hän neuvoi minulle talon ja kertoi kaikki, mitä oli
tapahtunut tyttären vihkiäisissä, mikä on niin yleisesti tunnettua,
että kaikkialla keräydytään ryhmiin siitä keskustelemaan. Hän kertoi
minulle, että Luscinda, Don Fernandon mentyä hänen kanssaan naimisiin,
samana iltana, luvattuaan ottaa hänet aviomiehekseen, oli vaipunut
syvään tainnostilaan ja että hänen miehensä, käytyään avaamaan hänen
liiviään, jotta hän voisi helpommin hengittää, löysi Luscindan itsensä
kirjoittaman kirjeen, jossa tämä selitti ja vakuutti olevan mahdotonta,
että hänestä tulisi Don Fernandon puoliso, koska hän oli jo Cardenion,
joka miehen kertomuksen mukaan oli eräs sangen ylhäinen saman kaupungin
herra, ja että hän oli antanut Don Fernandolle myöntösanansa ainoastaan
totellakseen vanhempiansa. Lyhyesti sanoen: hän kertoi kirjeen sisällön
olleen sellaisen, että siitä nähtiin hänen aikoneen surmata itsensä
heti vihkimisen jälkeen, ja siinä oli ilmoitettu ne syytkin, joiden
vuoksi hän oli elämästä lähtenyt; ja kaikkea tätä sanotaan vahvistaneen
todeksi tikarin, joka oli löydetty hänen yllään olevista vaatteista.
Kaiken tämän havaittuaan Don Fernando katsoi Luscindan pitäneen
häntä pilanaan, solvanneen ja halveksineen häntä, ja hyökkäsi hänen
kimppuunsa, ennenkuin hän oli ehtinyt herätä tainnoksistaan, aikoen
iskeä häntä löydetyllä tikarilla, ja olisi niin tehnytkin, elleivät
Luscindan vanhemmat ja muut läsnäolevat olisi häntä siitä estäneet.
Kerrottiin vielä, että Don Fernando oli heti poistunut kaupungista
ja ettei Luscinda ollut herännyt tainnoksistaan ennenkuin seuraavana
päivänä, jolloin hän ilmoitti vanhemmilleen olevansa mainitun
Cardenion laillinen puoliso. Minä sain vielä tietää, että Cardenio,
kuten väitettiin, oli ollut läsnä vihkiäisissä ja että hän, nähtyään
Luscindan vihittynä, mitä ei ollut milloinkaan uskonut mahdolliseksi,
oli epätoivoissaan lähtenyt kaupungista, sitä ennen kirjoitettuaan
kirjeen, jossa selitti, kuinka Luscinda oli häntä loukannut, ja
ilmoitti poistuvansa paikkaan, mistä ihmiset eivät kuuna päivänä
häntä löytäisi. Kaikki tämä oli yleisesti tunnettua koko kaupungissa,
ja kaikki ihmiset puhuivat siitä, sitäkin enemmän, kun saivat vielä
tietää, että Luscinda oli kadonnut vanhempiensa kodista ja kaupungista;
häntä näet ei löydetty mistään, ja hänen vanhempansa olivat menettää
järkensä eivätkä tietäneet, mitä tehdä, jotta hänet löytäisivät.
Saamani tiedot elvyttivät toiveitani, ja minä pidin parempana, etten
ollut ollenkaan kohdannut Don Fernandoa kuin jos olisin kohdannut
hänet naineena, sillä minusta näytti, ettei pelastuksen ovi ollut
minulta vielä tyyten suljettu; ajattelin näet, että taivas kenties
oli asettanut tuon esteen hänen toisen avioliittonsa tielle, jotta
hän tulisi käsittämään, mitä oli ensimmäiselle velkaa, sekä ottamaan
huomioon, että hän oli kristitty ja velvollinen ajattelemaan enemmän
sieluaan kuin maallisia seikkoja. Minä tarkastelin kaikkia näitä
asioita mielessäni puolelta ja toiselta ja lohduttelin itseäni
lohdutusta löytämättä, kuvaillen mieleeni suuria ja hauraita toiveita
pitääkseni yhä elämää, jota nyt inhoon.

Minun vielä ollessani kaupungissa, tietämättä mitä tehdä, kun en
löytänyt Don Fernandoa, tuli korviini julkinen kuulutus, missä
luvattiin suuri palkinto sille, joka löytäisi minut, mainittiin
minun ikäni ja kuvailtiin pukua, joka oli ylläni; sitäpaitsi kuulin
sanottavan, että nuori saattelijani oli vienyt minut pois vanhempieni
luota, mikä seikka kovin koski minuun, sillä siitä näin, kuinka
maineeni oli menoteillään, koska ei siinä kyllin, että olin pakoni
vuoksi sen menettänyt, vaan lisäksi tuli vielä tieto, että olin
karannut henkilön kanssa, joka oli niin alhainen eikä suinkaan
ansainnut hellää kiintymystäni. Kuultuani kuulutuksen minä lähdin
heti pois kaupungista palvelijani kanssa, jonka minulle vakuuttama
uskollisuus näytti jo alkavan horjua, ja sinä yönä me tulimme
tämän vuoriston tiheimpään metsään, koska pelkäsimme, että meidät
löydettäisiin. Mutta onnettomuus, kuten sanotaan, kutsuu toista, kovan
kohtalon loppu on tavallisesti uuden vielä pahemman alku, ja niin kävi
nyt minun. Kun näet hyvä palvelijani, joka oli siihen saakka ollut
uskollinen ja luotettava, näki minut tässä autiossa seudussa, niin hän
yritti pikemmin oman konnamaisuutensa kuin minun kauneuteni yllyttämänä
käyttää hyväkseen tilaisuutta, jonka tämä erämaa hänen nähdäkseen
soi, ja ahdisti minua lemmentunnustuksillaan ollenkaan häpeämättä,
pelkäämättä Jumalaa ja kunnioittamatta minua, ja kuullessaan minun
vastaavan hänen julkeisiin ehdotuksiinsa jyrkin ja soveliain sanoin
hän luopui hartaista pyynnöistä, joilla oli aluksi luullut jotakin
saavuttavansa, ja alkoi käyttää väkivaltaa. Mutta vanhurskas taivas,
joka harvoin, jos milloinkaan, jättää huomioonottamatta ja suosimatta
vilpittömiä aikeita, auttoi minuakin niin, että vähiä voimiani vain
hiukan ponnistaen syöksin hänet alas jyrkänteeltä, jättäen hänet sinne
makaamaan, en tiedä, kuolleenako vai elävänä. Sitten lähdin, nopeammin
kuin säikähdykseni ja uupumukseni tuntui sallivan, kauemmaksi tähän
vuoristoon, ajattelematta ja suunnittelematta mitään muuta kuin tänne
piiloutumista paetakseni isääni ja niitä, jotka hänen toimestaan minua
etsivät. En tiedä, kuinka monta kuukautta on kulunut siitä, kun näissä
aikeissa saavuin tänne, missä tapasin erään karjanomistajan, joka vei
minut palvelijakseen erääseen tämän vuoriston keskellä sijaitsevaan
kylään ja jonka palveluksessa olen ollut koko tämän ajan paimenpoikana,
yrittäen aina pysytellä ulkosalla salatakseni hiuksiani, jotka nyt niin
arvaamattani paljastivat minut teille. Uutteruuteni ja varovaisuuteni
oli kuitenkin aivan turhaa, sillä isäntäni sai selville, etten ollut
mies, ja silloin häneen iski sama paha ajatus kuin palvelijaani;
mutta, koska sallimus ei aina suo vaikeuksien keralla keinoa niiden
selvittämiseksi, en löytänyt mitään jyrkännettä tai kuilua syöstäkseni
alas isäntäni ja päästääkseni hänet vaivastaan, niinkuin olin löytänyt
palvelijaani varten, ja siksi pidin vähempänä vaikeutena poistua
hänen luotaan ja kätkeytyä jälleen tähän jylhään seutuun kuin yrittää
voimaini ja puolustelujeni avulla hänestä suoriutua. Painuin siis
jälleen metsän suojaan etsiäkseni sieltä paikkaa, missä voisin aivan
esteettömästi huokaillen ja itkien rukoilla taivasta armahtamaan
onnettomuuttani sekä suomaan minulle voimia ja apua siitä pääsemään,
tai päättääkseni päiväni tässä erämaassa, niin ettei jäisi jälkeäkään
tästä kurjasta, joka on aivan syyttömästi antanut aihetta siihen, että
hänestä puhutaan ja häntä panetellaan sekä kotiseudulla että vierailla
paikkakunnilla.




Yhdeksäskolmatta luku,

missä kerrotaan siitä hupaisesta juonesta ja keinosta, jota käytettiin
vapautettaessa rakastunutta ritariamme hänen aloittamastaan ylen
ankarasta katumuksenteosta.


— Tämä, hyvät herrat, on totuudenmukainen kertomus onnettomasta
kohtalostani; harkitkaa ja ratkaiskaa nyt, eikö minulla ollut
riittävästi aihetta korviinne kantautuneisiin huokauksiin, kuulemiinne
sanoihin ja silmistäni vuotaneisiin kyyneliin, vaikka niitä kaikkia
olisi ollut vielä runsaamminkin. Ottaen huomioon onnettomuuteni laadun
te varmaan oivallatte, että lohdutus on turhaa, koska siihen ei löydy
mitään apua. Pyydän teitä vain (ja te voitte, kuten teidän tuleekin,
sen varsin helposti tehdä) neuvomaan minua, missä voin säilyä hengissä
menehtymättä pelkoon ja vapistukseen, joka minut valtaa, kun ajattelen,
että etsijäni minut tapaavat; vaikka näet tiedän vanhempieni hellän
rakkauden olevan varmana takeena siitä, että he ottaisivat minut hyvin
vastaan, on se häpeäntunne, jonka valtaan joudun vain ajatellessanikin,
että minun on astuminen heidän luokseen toisenlaisena kuin he
olivat toivoneet, niin ankara, että mieluummin pakenen iäksi heidän
näkyvistään kuin tulen heidän silmiensä eteen mielessäni ajatus, että
he katsovat minun luopuneen siitä kunniallisuudesta, jota he olivat
varmaan minulta odottaneet.

Niin sanottuaan hän vaikeni, ja hänen kasvonsa peitti puna, joka sangen
selvästi ilmaisi hänen sielunsa tuskaa ja häpeää. Hänen kuuntelijansa
puolestaan säälivät samoinkuin ihmettelivätkin hänen kovaa kohtaloaan,
ja vaikka kirkkoherran teki mieli heti häntä lohduttaa ja neuvoa,
puuttui ensinnä puheeseen Cardenio kysyen:

— Sinäkö, señora, siis olet kaunis Dorotea, rikkaan Clenardon ainoa
tytär?

Dorotea joutui ihmeisiinsä kuullessaan mainittavan isänsä nimen
ja nähdessään, kuinka mitätön oli sen mainitsija; onhan näet jo
aikaisemmin kerrottu, miten kehnoissa pukimissa Cardenio oli. Niinpä
Dorotea virkkoikin hänelle:

‒ Entä kuka olette te, ystäväni, joka näytte tuntevan isäni nimen?
Ellen väärin muista, en ole onnettomuudestani kertoessani sitä
kertaakaan maininnut.

‒ Minä — vastasi Cardenio — olen se poloinen, jota Luscinda, mikäli
te, señora, meille kerroitte, sanoi puolisokseen. Minä olen onneton
Cardenio; ja sama henkilö, joka saattoi teidät nykyiseen onnettomaan
tilaanne, on petollisuudellaan tehnyt minusta sellaisen kuin näette,
repaleisen, alastoman, kaikkea inhimillistä lohdutusta vailla olevan
olennon ja, mikä pahinta, järjettömän, sillä järkeni on selvä
ainoastaan silloin, kun taivas salin minun lyhyen ajan sitä nauttia.
Minä olin läsnä Don Fernandon suorittaessa petostaan, Dorotea, ja
minä kuuntelin, suostuisiko Luscinda hänen puolisokseen lausumalla
myöntösanansa. En uskaltanut jäädä odottamaan nähdäkseni, mihin
hänen pyörtymisensä johtaisi tai miten vaikuttaisi hänen povestaan
löydetty kirje, sillä sieluni ei ollut kyllin luja kestääkseen
niin monta onnettomuutta yhdellä kertaa. Siksi jätinkin talon ja
kärsivällisyyden, annoin kirjoittamani kirjeen vierasystävälleni,
jota pyysin toimittamaan sen Luscindalle, ja lähdin tähän erämaahan
aikoen täällä lopettaa elämäni, jota siitä hetkestä inhosin kuin
verivihollistani. Kohtalo ei kumminkaan ole suvainnut ottaa sitä
minulta, vaan on tyytynyt viemään järjen, kenties siitä syystä, että
tahtoi säästää minut tähän onnelliseen hetkeen, jona olen saanut
kohdata teidät. Jos näet on totta, mitä olette kertonut, kuten uskon
olevan, on myös mahdollista, että taivas on varannut onnettomuuksiimme
paremman päätöksen kuin luulemme. Kun kerran Luscinda ei voi mennä
naimisiin Don Fernandon kanssa, koska on minun omani, eikä Don Fernando
hänen kanssaan, koska on teidän, ja kun hän on niin julkisesti seikan
ilmoittanut, voimme kaiketi toivoa, että taivas antaa meille omamme
takaisin sen ollessa vielä koskematta, vieraan omaksi joutumatta ja
tuhoutumatta. Ja koska meillä on tämä lohdutus, joka ei johdu mistään
kaukaisesta toiveesta eikä perustu mielettömiin haaveisiin, rukoilen
teitä, señora, tekemään kunniallisessa mielessänne toisen päätöksen,
niinkuin aion tehdä minä, varautuen odottamaan parempaa onnea, sillä
minä vannon teille, niin totta kuin olen ritari ja kristitty, etten
jätä teitä, ennenkuin näen teidän saaneen omaksenne Don Fernandon,
ja ellen voi järjen sanoilla saada häntä tajuamaan, mitä hän on
teille velkaa, käytän hyväkseni ritariarvoni minulle suomaa vapautta
oikeudenmukaisesti haastamalla hänet kaksintaisteluun hänen teille
tekemänsä vääryyden vuoksi, huolimatta muistella kokemaani solvausta,
jonka kostamisen jätän taivaan tehtäväksi käyden auttamaan teitä täällä
maan päällä.

Cardenion sanat saivat kerrassaan hämmästyksen valtaan Dorotean. Hän
ei tietänyt, miten kiittäisi niin suurenmoisesta auliudesta, ja aikoi
tarttua hänen jalkoihinsa niitä suudellakseen. Cardenio ei kumminkaan
sitä sallinut, ja lisensiaatti vastasi heidän molempien puolesta, sanoi
täysin hyväksyvänsä Cardenion jalon ehdotuksen ja ennen kaikkea pyysi,
neuvoi ja vannotti Doroteaa lähtemään kanssaan hänen kyläänsä, missä
voisivat hankkia, mitä heiltä puuttui, ja missä pidettäisiin neuvoa,
kuinka etsittäisiin Don Fernandoa tai vietäisiin Dorotea vanhempiensa
luo tai tehtäisiin, mitä sopivaksi katsottaisiin. Cardenio ja Dorotea
kiittivät häntä ja hyväksyivät tämän suosiollisen tarjouksen. Parturi,
joka oli kaiken aikaa ollut vaiti ja ihmetyksen vallassa, lausui nyt
hänkin suopeita sanojaan ja tarjoutui yhtä auliisti kuin kirkkoherra
palvelemaan heitä kaikin puolin, mikäli voi toimia heidän hyödykseen;
hän kertoi myös lyhyesti, miksi he olivat tänne tulleet, mainitsi
Don Quijoten merkillisen hulluuden ja että he nyt odottivat hänen
aseenkantajaansa, joka oli lähtenyt häntä etsimään. Cardenio muisti
kuin unennäkönsä sen kiistan, johon oli joutunut Don Quijoten kanssa,
ja kertoi siitä toisille, osaamatta kumminkaan sanoa, mikä oli ollut
riidan aiheena. Samassa he kuulivat huutoja ja tunsivat huutajan
Sancho Panzaksi, joka ei ollut löytänyt heitä siitä, mihin oli heidät
jättänyt, ja senvuoksi nyt äänekkäästi huikkaili. He lähtivät häntä
vastaan, ja heidän tiedusteltuaan, miten oli Don Quijoten laita, Sancho
kertoi, että isäntä oli hänen saapuessaan ollut paljaalla paidallaan,
laihana, ihan keltaisena ja nälkiintyneenä, huokailemassa valtiatartaan
Dulcineaa, ja että hän, vaikka Sancho oli selittänyt valtiattaren
vaativan häntä poistumaan näiltä tienoilta ja lähtemään Tobosoon,
missä Dulcinea häntä odotti, oli vastannut lujasti päättäneensä
olla ilmaantumatta hänen ihanuutensa eteen, kunnes oli suorittanut
mainetöitä, jotka tekisivät hänet neidon suosion ansainneeksi. Jos
asiat menisivät tätä menoaan, oli Sanchon mielestä vaara tarjona,
ettei Don Quijotesta tulisikaan keisaria, kuten hänen velvollisuutensa
vaati, eikä edes arkkipiispaa, mikä oli vähin mahdollisuus, ja siitä
syystä hän kehoitti harkitsemaan, mitä oli tehtävä, jotta hänet
saataisiin sieltä pois. Lisensiaatti vakuutti, että Sancho voi olla
aivan huoletta, sillä he kyllä veisivät hänet sieltä pois, tahtoipa
tai ei. Hän kertoi sitten Cardeniolle ja Dorotealle, mitä he olivat
suunnitelleet Don Quijoten parantamiseksi tai ainakin voidakseen
kuljettaa hänet kotiinsa. Siihen virkkoi Dorotea, että hän voisi
esittää apuatarvitsevan neidin osaa paremmin kuin parturi, että hänellä
sitäpaitsi oli mukanaan vaatteita, jotka tekivät näytännön aivan
luontevaksi, ja että he saivat huoletta jättää hänen asiakseen kaikki,
mitä tarvittiin heidän aikomuksensa toteuttamiseksi; hän näet oli
lukenut paljon ritariromaaneja ja tunsi varsin hyvin sen kieliparren,
jota hädänalaiset neidit käyttivät pyytäessään vaeltavilta ritareilta
suosiollista apua.

‒ Niinpä ei muuta — virkkoi kirkkoherra — kuin käydään heti juoneen;
onni osoittautuu varmaan meille suopeaksi, koska on niin äkkiarvaamatta
avautunut mahdollisuus teidän auttamiseksenne, hyvät vieraat, ja
me olemme samalla löytäneet keinon saavuttaaksemme, mitä olimme
suunnitelleet.

Dorotea otti nyt nyytistään eräänlaisesta upeasta villakankaasta tehdyn
kokonaisen puvun ja toisenlaisesta kauniista viheriästä kankaasta
tehdyn mantiljan sekä lippaasta kaulanauhan ja muita koruja, jotka
suori tuossa tuokiossa ylleen, niin että näytti tosiaankin rikkaalta
ja ylhäiseltä naiselta. Hän sanoi ottaneensa tämän kaiken ja vielä
muutakin mukaansa kaiken varalta kotoa lähtiessään, mutta toistaiseksi
ei ollut tarjoutunut tilaisuutta niiden käyttämiseen. Kaikkia ihastutti
erinomaisesti hänen sulonsa, viehättävä olemuksensa ja kauneutensa, ja
he tuomitsivat typeräksi Don Fernandon, joka oli hylännyt semmoisen
kaunottaren. Eniten oli kumminkin ihmeissään Sancho Panza, sillä
hänestä tuntui (kuten totta olikin), ettei hän ollut ikäpäivinään
nähnyt niin ihanaa olentoa; siksi hän pyysikin erittäin hartaasti
kirkkoherraa sanomaan, kuka tuo kaunis neiti oli ja mitä hän haki
näiltä tiettömiltä mailta.

— Tämä kaunis neiti, parahin Sancho, — vastasi kirkkoherra — on kerta
kaikkiaan suuren valtakunnan Minomicónin perijätär suoraan alenevassa
polvessa miehispuolelta ja on tullut etsimään isäntäänne pyytääkseen
häneltä suosionosoitusta, nimittäin, että hän vaatii hyvitystä
erään ilkeän jättiläisen tälle neidille tekemästä vääryydestä tai
solvauksesta; ja niin tämä prinsessa on saapunut aina Guineasta asti,
siellä kuultuaan, millaisessa maineessa isäntänne on oivallisena
ritarina kaikkialla tunnetussa maailmassa.

— Hyvin etsitty ja hyvin keksitty, — virkkoi siihen Sancho Panza —
ja sitä parempi, jos isännälläni on niin oiva onni, että hän saa
hyvitetyksi tuon solvauksen ja korjaa tuon vääryyden tappamalla sen
nartunpoikajättiläisen, josta teidän armonne puhuu ja jonka hän
varmaan tappaakin, jos tapaa, ellei hän vain ole aave; aaveille näet
isäntäni ei mahda yhtään mitään. Mutta erästä seikkaa minä mielin
pyytää teiltä, herra lisensiaatti, muun muassa, nimittäin sitä, että
teidän armonne, jos isäntäni tekisi mieli ruveta arkkipiispaksi, mitä
minä juuri pelkään, neuvoo häntä heti naimaan tämän prinsessan. Siten
hänelle käy mahdottomaksi ottaa vastaan arkkipiispan arvo, hän saa ihan
vaivatta keisarikuntansa, ja minäkin saavutan, mitä haluan. Perinpohjin
asiaa harkittuani olen näet sitä mieltä, ettei ole minulle hyväksi,
jos isännästäni tulee arkkipiispa, minä kun olen kelvoton kirkon
palvelukseen, koska olen nainut mies; ja jos nyt lähtisin hankkimaan
tispanssia saadakseni nauttia kirkollisia tuloja, vaikka minulla on
kuin onkin vaimo ja lapsia, niin eihän siitä mitään loppua tulisi.
Niinpä siis, armollinen herra, koko niksi on siinä, että isäntäni heti
nai tämän neidin, jonka nimeä en vielä tiedä ja jota siis en nimeltään
mainitse.

— Hänen nimensä — vastasi kirkkoherra — on prinsessa Minomicóna; koska
näet hänen valtakuntansa on nimeltään Minomicón, on selvää, että hänen
oma nimensä täytyy olla tuo.

— Ei epäilemistäkään; — vastasi Sancho — minä olen huomannut monenkin
ottavan liika- ja sukunimensä siitä paikkakunnasta, missä ovat
syntyneet, joten heillä on niininään Pedro de Alcala, Juan de Ubeda tai
Diego de Valladolid, ja nähtävästi on Guineassakin vallalla sama tapa:
että kuningattaret nimittävät itseään valtakuntiensa mukaan.

— Niin kaiketi, — sanoi kirkkoherra — ja mitä isäntänne naimiseen
tulee, teen mitä suinkin voin.

Siitä Sancho oli kovin mielissään, ja kirkkoherra ihmetteli yhtä
hartaasti hänen yksinkertaisuuttaan ja sitä, että miehen päähän olivat
nähtävästi piintyneet samat hullutukset kuin hänen isäntäänsä, koska
hän ilmeisesti piti varsin varmana, että Don Quijotesta tulisi keisari.

Dorotea oli sillävälin jo sijoittunut kirkkoherran muulin selkään,
ja parturi oli sovittanut leukaansa härän häntäparran; sitten he
kehoittivat Sanchoa opastamaan heitä Don Quijoten luo, huomauttaen,
ettei hänen pitänyt olla tuntevinaankaan lisensiaattia eikä parturia,
koska hänen isäntänsä keisariksi pääseminen riippui juuri siitä, ettei
hän heitä tuntenut. Kirkkoherra ja Cardenio eivät halunneet lähteä
heidän kerallaan; Cardenio senvuoksi, ettei Don Quijoten mieleen
muistuisi heidän riitansa, kirkkoherra siksi, ettei hänen läsnäoloaan
toistaiseksi kaivattu. He siis antoivat toisten mennä edellä ja
seurasivat heitä hiljalleen jalkaisin. Kirkkoherra oli vielä neuvonut
Doroteaa, miten hänen tuli menetellä, mutta Dorotea kehoitti heitä
olemaan aivan huoletta: kaikki tulisi tapahtumaan täsmälleen niinkuin
ritarikertomukset edellyttivät ja kuvailivat. He olivat kulkeneet
suunnilleen kolme neljännespeninkulmaa, kun näkivät kalliorykelmän
keskellä Don Quijoten, joka nyt oli pukeissaan, mutta ei varuksissaan,
ja Dorotea, saatuaan Sancholta tietää, että tuo oli Don Quijote,
sivalsi piiskalla ratsuaan hyvin parroitetun parturin häntä seuratessa.
Kun he olivat saapuneet hänen luokseen, hyppäsi asevartia muulinsa
selästä ja kiiruhti kädet ojossa auttamaan alas neitiä. Dorotea astui
vikkelästi ratsultaan, heittäytyi Don Quijoten eteen polvilleen eikä
noussut, vaikka toinen kaikin voimin yritti saada häntä jaloilleen,
vaan haastoi seuraavaan tapaan:

— Urhoollinen ja voimallinen ritari! Minä en suostu tästä nousemaan,
ennenkuin teidän oivallisuutenne ja kohteliaisuutenne suo minulle
suosionosoituksen, joka on koituva teidän oman persoonanne kunniaksi
ja ylistykseksi sekä suureksi hyödyksi kaikkein lohduttomimmalle ja
loukatuimmalle neidolle, mitä on nähty auringon alla. Ja jos väkevän
käsivartenne urheus vastaa teidän kuolemattoman maineenne kaikua,
niin olette velvollinen auttamaan tätä poloista, joka saapuu ylen
kaukaisilta mailta, teidän mainehikkaan nimenne houkuttelemana,
etsimään teitä auttajakseen kovissa kohtaloissaan.

— En vastaa teille sanaakaan, kaunis neiti, virkkoi Don Quijote — enkä
kuuntele enää asiaanne, ellette sitä ennen nouse maasta.

— Minä en nouse, herra, — vastasi surunrasittama neiti — ellei teidän
kohteliaisuutenne ensin lupaa minulle suosionosoitusta, jota anelen.

— Minä lupaan ja myönnän sen teille, — vastasi Don Quijote — mikäli
sen suorittamisesta ei koidu haittaa tai vahinkoa kuninkaalleni,
isänmaalleni tai hänelle, jonka hallussa on sydämeni ja vapauteni avain.

— Siitä ei tule olemaan haittaa eikä vahinkoa mainitsemillenne —
virkkoi surumielinen neiti.

Samassa tuli Sancho Panza kuiskaamaan isäntänsä korvaan:

— Armollinen herra, te voitte hyvinkin luvata hänelle
suosionosoituksen, jota hän pyytää, sillä sehän on pieni juttu: on
vain surmattava jättiläiskoljo, ja tämä anelija on korkea prinsessa
Minomicóna, Etiopian kuningaskunnan Minomicónin kuningatar.

‒ Olipa kuka tahansa; — vastasi Don Quijote — minä teen, mitä olen
velvollinen tekemään ja mihin minua käskee omatuntoni sen kutsumuksen
mukaan, jonka olen valinnut.

Sitten hän kääntyi neidin puoleen ja virkkoi:

‒ Suvaitkoon teidän ihanuutenne nousta, sillä minä suon teille sen
suosionosoituksen, jota mielitte minulta pyytää.

‒ Lausun siis pyyntöni, — virkkoi neiti — nimittäin, että teidän
ylevämielinen persoonanne nyt heti lähtee kanssani, minne teidät vien,
ja lupaa olla ryhtymättä mihinkään muuhun seikkailuun tai avunantoon,
kunnes olette kostanut minun puolestani kavaltajalle, joka on anastanut
valtakuntani rikkoen kaikkea jumalallista ja inhimillistä oikeutta.

— Minä lupaan siihen suostua, — vastasi Don Quijote — ja niinmuodoin
voitte te, jalo neiti, tästä lähtien luopua rasittavasta
alakuloisuudestanne ja saattaa riutuneet toiveenne loimahtamaan uusin
voimin uuteen liekkiin, sillä Jumalan ja minun käsivarteni avulla
saatte pian takaisin valtakuntanne ja pääsette ikivanhan ja mahtavan
maanne valtaistuimelle niistä konnista huolimatta, jotka mielivät sitä
vastustaa, ja heidän uhallaan. Ja käykäämme nyt kohta työhön käsiksi,
sillä viivyttelystä sanotaan yleensä koituvan vaaraa.

Hädänalainen neiti tahtoi väkisinkin suudella hänen käsiään, mutta Don
Quijote, joka oli kaikin puolin kohtelias ja hieno ritari, ei millään
ehdolla siihen suostunut, vaan nosti neidin seisaalleen ja sulki hänet
syliinsä erittäin säädyllisesti ja kohteliaasti, käskien sitten Sanchoa
katsomaan Rocinanten satulavöitä ja pukemaan hänet varuksiinsa. Sancho
otti alas varukset, jotka riippuivat puunoksasta kuin voitonmerkkinä,
tarkasti vyöt ja puki tuota pikaa varukset herransa ylle. Havaitessaan
olevansa täysissä varuksissa Don Quijote virkkoi:

— Lähtekäämme nyt Jumalan nimeen tätä ylhäistä neitiä auttamaan.

Parturi oli yhä polvillaan ja kykeni vain vaivoin pidättämään nauruansa
ja estämään putoamasta partaansa, jonka menetys olisi saattanut tehdä
tyhjäksi heidän hyvän aikeensa; mutta nähdessään, että suosionosoitus
oli jo myönnetty ja kuinka uutterasti Don Quijote valmistuke sitä
suorittamaan, hän nousi ja tarttui valtiattarensa toiseen käteen, ja
niin he molemmat auttoivat neidin muulin selkään. Don Quijote nousi
sitten Rocinanten satulaan, parturi sijoittui ratsulleen, mutta Sancho
jäi jalkapatikkaan, jälleen muistaen menettämänsä harmon, koska nyt
sitä kaipasi. Sancho ei kumminkaan ollut tuosta millänsäkään, sillä
hänestä näytti siltä, että hänen herransa nyt oli pääsemässä, jopa
ihan pääsemäisilläänkin keisariksi; hän näet epäilemättä otaksui
isäntänsä menevän naimisiin tuon prinsessan kanssa ja tulevan ainakin
Minomicónin keisariksi. Hänen ainoana huolenaan oli ajatus, että tuo
valtakunta sijaitsi neekerien maassa, joten siis kaikki hänen tulevat
alamaisensa välttämättä olivat neekereitä; mutta hän keksi mielessään
siihen heti hyvän keinon ja lohdutti itseään: »Mitä huolin siitä, että
alustalaiseni ovat neekereitä? Ei muuta kuin lastaan ne laivaan ja
kuljetan Espanjaan, missä voin ne myydä ja saan niistä käteismaksun,
ja sillä rahalla minä voin ostaa jonkin arvon tai jonkin viran ja
elellä niin huoletonna ikäni kaiken. Olisipa laitaa, ellei miehellä
olisi älliä eikä kykyä järjestää asioita ja myydä kolmeakymmentä- tai
ainakin kymmentätuhatta alamaistaan kädenkäänteessä! Jumaliste, minä
panen ne lentämään, olivatpa sitten pieniä tai suuria tai millaisia
tahansa, ja vaikka olisivat kuinka mustia, minä saan ne kyllä
muuttumaan valkoisiksi tai keltaisiksi.[2] Tulkaahan vain tänne, älkää
yhtään pelätkö, sormeanihan minä tässä imeskelen!» Näitä miettiessään
hän oli niin touhuissaan ja tyytyväinen, että kerrassaan unohti
jalankulkemisesta koituvan harmin.

Kaikkea tätä seurasivat Cardenio ja kirkkoherra muutamien
orjantappurapensaitten takaa tietämättä, miten menetellä, jotta
pääsisivät heidän seuraansa; mutta kirkkoherra, joka oli varsin ovela,
keksi kohta, mitä heidän piti tehdä saavuttaakseen tarkoituksensa:
hän otti mukanaan kuljettamastaan kotelosta sakset, leikkasi sangen
näppärästi Cardenion parran, puki hänen ylleen oman ruskean nuttunsa
ja antoi hänelle vielä mustan viitan, niin että hänelle itselleen
jäivät vain housut ja ihomekko; ja Cardenio näytti tosiaankin nyt niin
toisenlaiselta, ettei olisi itseään tuntenut, vaikka hänellä olisi
ollut kuvastin edessään. Toiset tosin olivat ehtineet edelle, ennenkuin
tämä toimitus oli suoritettu, mutta siitä huolimatta kirkkoherra ja
Cardenio ehtivät helposti valtamaantielle ennen heitä, koska risukot
ja kehnot kulkureitit pakottivat ratsastavia liikkumaan hitaammin kuin
jalankävijät. Niin he sijoittuivat tasangolle, siihen kohtaan, missä
tie urkeni vuoristosta. Don Quijoten ja hänen seuralaistensa saapuessa
kirkkoherra alkoi katsella häntä hyvin pitkään, eleillään osoittaen
hänen näyttävän tutulta, ja siten kauan aikaa häntä silmäiltyään lähti
häntä kohti, kädet ojennettuina ja ääneen huutaen:

— Olipa onni, että löysin ritariuden kuvastimen, kelpo maanmieheni
Don Quijote Manchalaisen, aateliuden kukan ja kerman, hädänalaisten
suojelijan ja auttajan, vaeltavien ritarien kvintessensin.

Niin sanoen hän kiersi käsivartensa Don Quijoten vasemman polven
ympärille, ja ritari, hämmästyneenä siitä, mitä näki ja kuuli toisen
sanovan ja tekevän, katseli häntä tarkkaavasti, tunsi hänet vihdoin,
näytti säikähtävän ja pyrki kaikin voimin alas satulasta; mutta
kirkkoherra ei siihen suostunut, ja siksi virkkoi Don Quijote:

— Sallikaa, herra lisensiaatti, sillä ei ole oikein, että minä istun
hevosenselässä ja teidän armonne lainen kunnianarvoinen henkilö kulkee
jalan.

— Siihen minä en voi millään ehdolla suostua; — vastasi kirkkoherra
— jääköön teidän ylhäisyytenne satulaan, sillä ratsain te suoritatte
suurimmat mainetyöt ja seikkailut, mitä meidän aikanamme on nähty;
minulle, papille, mutta vähäarvoiselle, on kylliksi, kun saan
istuutua jonkun teidän armonne seurassa kulkevan herran hevosen
lautasille, mikäli he eivät pane pahakseen; ja uskonpa silloin, että
ratsunani on Pegasos-hevonen[3] tai se seebra tai sotaorhi, jolla
ratsasti mainehikas mauri Muzaraque,[4] joka vielä tänäkin päivänä
makaa noiduttuna Zuleman suuressa kummussa,[5] vähän matkan päässä
Complutumin mainiosta kaupungista.

— Tuo ei juolahtanut mieleenikään, hyvä herra lisensiaatti; —
vastasi Don Quijote — mutta varmaan uskon, että armollinen prinsessa
suvaitsee minun pyynnöstäni käskeä asepalvelijaansa jättämään muulinsa
satulapaikan teidän armonne käytettäväksi; hän itse voi sijoittua
taakse, jos prinsessa sen sallii.

‒ Sallii aivan varmaan, — vastasi prinsessa — ja tiedänpä senkin,
ettei herra asevartiaani tarvitse käskeä: hän on niin kohtelias ja
sivistynyt, ettei hän salli hengenmiehen kävellä, jos hänellä jotenkin
on tilaisuutta ratsastaa.

‒ Niin on laita — vastasi parturi.

Hän astui kohta maahan, kehoitti kirkkoherraa istuutumaan satulaan,
ja tämä teki niin odottamatta enempiä pyyntöjä. Mutta parturin sitten
yrittäessä sijoittua muulin lautasille kävikin niin ikävästi, että
muuli, joka oli vuokrajuhta, mikä riittää samalla ilmaisemaan, että
se oli ilkeä otus, kohotti hiukan takapäätään ja potkaisi pari kertaa
niin tuimasti, että mestari Nicolas, jos potkut olisivat osuneet hänen
rintaansa tai päähänsä, sen sijaan, että osuivat vain ilmaan, olisi
kironnut hiiden kattilaan koko tämän Don Quijoten kotiteloilleen
saattamiseksi suunnitellun retken. Näinkin ollen potkut säikähdyttivät
häntä niin kovin, että hän keikkosi maahan, muistamatta ollenkaan varoa
partaansa, joka kirposi irti ja tuiskahti sekin maahan. Havaitessaan
sen menettäneensä parturi ei tiennyt muuta neuvoa kuin peittää kasvot
molemmin käsin ja voihkia, että häneltä oli isketty irti poskihampaat.
Nähdessään partavihkon makaavan ilman leukaluuta ja ihan veretönnä
pitkän matkan päässä kukistuneesta asepalvelijasta Don Quijote virkkoi:

— Jumal'avita, millainen iso ihme! Parta on temmattu ja kiskaistu hänen
kasvoistaan niin tyystin kuin olisi nimenomaan aiottu se ajella!

Kirkkoherra, joka huomasi juonensa olevan vaarassa joutua ilmi,
kiiruhti kohta noutamaan partaa, vei sen yhä vielä maassa makaavan ja
voihkivan parturin luo, painoi hänen päänsä poveaan vasten ja sijoitti
samassa parran paikoilleen mutisten jotakin, minkä sanoi olevan loitsua
ja omansa kiinnittämään ihmisen leukaan partaa, kuten kohta saataisiin
nähdä. Saatuaan sen jälleen sijoilleen hän astui loitommaksi, ja
knaappi oli siinä yhtä parrallisena ja terveenä kuin ennen. Sitä Don
Quijote kovin ihmetteli ja pyysi kirkkoherraa tilaisuuden tarjoutuessa
opettamaan hänelle tuon loitsun; hän näet arveli, että sen voima
ulottui avarammillekin aloille kuin pelkkään parran kiinnitykseen,
koska oli selvää, että parran lähtiessä täytyi ihon ja lihankin pahoin
haavoittua ja vioittua, joten loitsu, kyetessään kaiken sen korjaamaan,
epäilemättä kelpasi muuhunkin, eikä vain leuan ja parran parantamiseen.

— Niin onkin laita — sanoi kirkkoherra ja lupasi opettaa sen hänelle
ensimmäisessä soveliaassa tilaisuudessa.

He tekivät nyt sellaisen sopimuksen, että kirkkoherra nousisi ensinnä
satulaan ja että he kolme sitten vuorottelisivat, kunnes ehtisivät
majataloon, joka saattoi olla suunnilleen kahden peninkulman päässä
sieltä. Kun he siis olivat ehtineet nousta ratsuilleen, nimittäin
Don Quijote, prinsessa ja kirkkoherra, ja kolme muuta lähti käymään
jalkaisin, nimittäin Cardenio, parturi ja Sancho Panza, lausui Don
Quijote neidille:

— Suvaitkoon teidän korkeutenne, valtiattareni, lähteä johtamaan
kulkuamme, minne parhaaksi näette.

Ennenkuin hän ehti vastata, virkkoi lisensiaatti:

— Mihin valtakuntaan teidän korkeutenne tahtoo meidät johdattaa? Onko
se kukaties Minomicónin kuningaskunta? Se se varmaan on, jos minä
valtakunnista mitään ymmärrän.

Dorotea, joka hyvin yskän oivalsi, arvasi kohta, että tuohon oli
vastattava myöntävästi, ja sanoi siis:

— Niin on, herra; sitä kuningaskuntaa kohti kulkee minun tieni.

— Jos niin on, — sanoi kirkkoherra — on meidän mentävä minun kyläni
läpi, ja sieltä teidän armonne suuntaa kulkunsa Cartagenaan, missä
voitte nousta laivaan hyvä onni mukananne; jos sitten tuuli on
suotuisa, meri tyyni ja myrskytön, voitte hiukan vähemmässä kuin
yhdeksässä vuodessa saada näkyviinne suuren Meona-, tarkoitan
Meotis-järven,[6] josta on vähän enemmän kuin sata päivämatkaa teidän
korkeutenne valtakuntaan.

Teidän armonne erehtyy; — sanoi prinsessa — ei näet ole kahta vuotta,
kun lähdin sieltä, eikä sää suinkaan ollut hyvä koko aikana, mutta
siitä huolimatta olen päässyt näkemään, mitä hartaasti halusin,
nimittäin herra Don Quijote Manchalaisen, josta kuulin kerrottavan
heti, kun olin astunut maihin Espanjassa, ja kuulemani sai minut
kohta etsimään häntä, jolta sulkeutuisin hänen jaloutensa suosioon ja
uskoisin oikean asiani hänen voittamattoman käsivartensa varaan.

— Ei enempää kiitosta; — lausui siihen Don Quijote — minä näet vihaan
kaikenlaista imartelua, ja vaikka tämä ei sitä lienekään, loukkaavat
sellaiset puheet kumminkin minun siveitä korviani. Minä voin sanoa
teille, armollinen valtiattareni, ainoastaan, että olipa minussa
urheutta tai ei, minä tulen käyttämään kaikkea sitä, mikä minussa
lienee tai ei liene, teidän palvelukseenne hamaan hengenlähtöön saakka.
Mutta tämän minä nyt jätän odottamaan omaa aikaansa ja pyydän herra
lisensiaattia minulle sanomaan, mikä syy on kuljettanut hänet näille
seuduille näin yksinään, ilman palvelijoita ja niin vähissä vaatteissa,
että kerrassaan kauhistun.

— Siihen minä vastaan aivan lyhyesti — virkkoi kirkkoherra. — Teidän
armonne, herra Don Quijoten tulee tietää, että me, minä ja mestari
Nicolas, meidän hyvä tuttavamme ja parturimme, olimme menossa
Sevillaan nostamaan rahoja, jotka eräs monta vuotta sitten Intiaan
muuttanut sukulaiseni oli minulle lähettänyt, eikä niin vähääkään,
sillä niitä ilmoitettiin olevan enemmän kuin kuusikymmentätuhatta
täysipitoista pesoa, mikä ei ole aivan mitätön summa; mutta eilen,
meidän matkatessamme näitä maita, hyökkäsi kimppuumme neljä rosvoa,
jotka veivät meiltä kaikki, partaakaan säästämättä, ja tekivät työnsä
niin tyystin, että parturin täytyi ottaa leukaansa irtoparta; ja tämä
nuori mies — hän viittasi Cardenioon — joutui hänkin pahoinpidellyksi.
Ja parasta koko jutussa on, että näillä seuduilla yleisesti huhuillaan
ryöstäjiemme olevan kaleerivankeja, jotka kuuluu vapauttaneen melkein
tässä samassa paikassa joku mies, niin voimallinen, että päästi heidät
kahleistaan komissaarista ja vartioista huolimatta. Se mies oli varmaan
järjiltään tai samanlainen konna kuin hekin, tai ihminen, jolla ei ole
sydäntä eikä omaatuntoa, koska hän saattoi päästää suden lampaitten
joukkoon, revon kanaparveen, kärpäsen hunajaan, saattoi ilkkua
oikeutta ja toimia vastoin kuningastaan ja synnynnäistä herraansa
rikkomalla hänen laillisen käskynsä, koska, sanon minä, saattoi
riistää kaleereilta niiden soutajat ja herättää levottomuutta Pyhässä
Veljeskunnassa, joka on jo monta vuotta levännyt siunatussa rauhassa,
sanalla sanoen, saattoi suorittaa teon, jonka vuoksi saa sielulleen
vahingon eikä mitään voittoa ruumiilleen.

Sancho oli kertonut kirkkoherralle ja parturille kaleerivankien kanssa
sattuneen seikkailun, mistä hänen isäntänsä oli suoriutunut varsin
kunniakkaasti, ja siitä syystä kirkkoherra käytti esityksessään
voimallisia käänteitä nähdäkseen, mitä Don Quijote tekisi tai sanoisi.
Don Quijoten kasvoissa vaihtui väri sana sanalta, eikä hän uskaltanut
tunnustaa toimineensa noiden veikkojen vapauttamiseksi.

‒ Ne siis meidät ryöstivät — sanoi kirkkoherra. Suokoon Jumala
armossaan anteeksi hänelle, joka ei sallinut heitä kuljetettavan
kärsimään ansaitsemaansa rangaistusta.




Kolmaskymmenes luku,

jossa kerrotaan kauniin Dorotean älykkyydestä sekä muista varsin
miellyttävistä ja hupaisista seikoista.


Kirkkoherra oli tuskin ennättänyt lopettaa, kun Sancho virkkoi:

— Totta totisesti, herra lisensiaatti, sen mainion työn tekijä oli
minun isäntäni, ja eipä sillä, etten minä ennakolta häntä varoittanut
ja neuvonut katsomaan, mitä teki, ja sanonut, että oli synti päästää
ne irti, koska kaikki olivat sinne menossa niinkuin suurten konnain
pitikin.

— Hölmö, — sanoi siihen Don Quijote — eihän ole vaeltavien ritarien
asia eikä velvollisuus tutkia, kulkevatko ne murheelliset, kahlehditut
ja sorretut, joita he teillään kohtaavat, sillä tavalla tai ovatko
sellaisessa ahdingossa syystään tai syyttään; heidän asianaan on
vain auttaa heitä, kuten ainakin apuatarvitsevia, tarkaten heidän
kärsimystään eikä heidän konnuuksiaan. Minä kohtasin kokonaisen
rukousnauha-jonon juroja ja kurjia ihmisiä ja tein heidän hyväkseen,
mitä velvollisuuteni vaati, kävi sitten kuinka tahansa. Ja sille,
joka on katsonut menettelyni moitittavaksi, sanon, herra lisensiaatin
pyhää virkaa ja hänen persoonaansa kaikin puolin kunnioittaen, että
hän tuntee huonosti ritariseikkoja ja valehtelee kuin nartunpoika ja
suvuton olento; ja tämän minä hänelle opetan miekallani, niinkuin on
yksityiskohtaisemmin säädetty.

Tuon sanottuaan hän varautui jalustimiinsa ja painoi alas
ryntäyslakkinsa; parturinvatia, joka hänen mielestään oli Mambrinon
kypäri, hän näet kuljetti mukanaan satulan takanupissa, kunnes saisi
korjatuiksi ne vauriot, joita oli koitunut kaleerivankien sitä
käsitellessä.

Dorotea, joka oli älykäs ja leikkisä ja oli jo tullut tietämään,
etteivät kaikki ruuvit olleet paikoillaan Don Quijoten päässä ja että
kaikki, Sancho Panzaa lukuunottamatta, pitivät häntä pilanaan, ei
halunnut olla toisia huonompi, vaan virkkoi hänelle, nähdessään hänet
niin tuimalla tuulella:

— Herra ritari, teidän armonne tulee muistaa minulle lupaamanne
suosionosoitus ja ettei teidän, lupauksenne mukaan, sovi antautua
mihinkään muuhun seikkailuun, olipa se kuinka tähdellinen tahansa.
Tyyntykää siis; jos herra lisensiaatti olisi tietänyt, että
kaleerivangit oli vapauttanut teidän voittamaton käsivartenne, olisi
hän varmaan pitänyt suunsa visusti suljettuna, vieläpä puraissut
kieltäänkin kolme kertaa, ennenkuin olisi lausunut sanaa, joka olisi
saattanut koitua teidän armonne halvennukseksi.

‒ Sen lupaan ja vannon, — sanoi kirkkoherra — ja olisinpa vielä
raastanut pois toisen puolen viiksistäni.

— Minä vaikenen, valtiattareni, — virkkoi Don Quijote hillitsen sen
oikeutetun vihan, joka jo oli sydämeeni noussut, ja pysyn tyynenä ja
rauhallisena, kunnes tulen täyttäneeksi, mitä olen teille luvannut;
mutta tämän hyvän haluni ja aikomukseni tähden pyydän teitä sanomaan,
ellei se tunnu teistä epämieluisalta, mikä on huolenanne ja mitkä,
kutka ja millaiset ovat ne henkilöt, joille minun on puolestanne
kostettava asianmukaisesti, tyydyttävästi ja täydellisesti.

— Sen sanon mielelläni, — vastasi Dorotea — ellei teitä väsytä
kärsimysten ja onnettomuuksien kuuleminen.

— Ei suinkaan, valtiattareni — vastasi Don Quijote.

Siihen virkkoi Dorotea:

— Koska niin on laita, pyydän teitä, armolliset herrat, kuuntelemaan
kertomustani.

Hän oli tuskin ehtinyt tuon sanoa, kun Cardenio ja parturi siirtyivät
hänen viereensä haluten kuulla, kuinka älykäs Dorotea punoisi
tarinansa, ja samoin teki Sancho, joka oli ihastunut häneen yhtä
hartaasti kuin hänen isäntänsä. Sijoituttuaan hyvin satulaan ja
aloiteltuaan yskähdellen ja muita eleitä tehden Dorotea kävi kertomaan
varsin sievästi tähän tapaan:

— Ensinnäkin tahdon ilmoittaa teille, armolliset herrat, että nimeni
on...

Samassa hän vaikeni hetkiseksi, sillä kirkkoherran antama nimi oli
häneltä unohtunut; mutta kirkkoherra, joka kohta arvasi, mikä häntä
takellutti, tuli hänen avukseen sanoen:

— Eipä ihmekään, armollinen neiti, että teidän korkeutenne hämmentyy
ja joutuu ymmälle kertoessaan onnettomuuksistaan, sillä ne seikat
ovat yleensäkin sellaisia, että monesti vievät muistin niiltä, joita
ahdistavat, vieläpä niin, etteivät he muista omaa nimeänsäkään, kuten
teidän suuruutenne on nyt käynyt, kun olette unohtanut, että olette
nimeltänne prinsessa Minomicóna, Minomicónin suuren kuningaskunnan
laillinen perijätär; mutta tämän vihjauksen avulla teidän korkeutenne
varmaan voi helposti palauttaa koviakokeneeseen muistiinsa kaikki, mitä
mielii kertoa.

— Niin on tosiaankin laita, — virkkoi neiti — ja tästä lähtien en
luule tarvitsevani enää mitään vihjausta; saan varmaan kerrotuksi
todenperäisen historiani kaikella kunnialla. Seikka on se, että isäni,
kuningas, jonka nimi oli Tinacrio Tietäväinen, oli erittäin perehtynyt
siihen, mitä sanotaan noituudeksi, ja sai tietonsa nojalla selville,
että äitini, jonka nimi oli kuningatar Jaramilla, tulisi kuolemaan
ennen häntä ja että hän itsekin joutuisi pian senjälkeen eriämään
tästä elämästä, joten minä jäisin aivan orvoksi. Tämä huoli, sanoi
hän, oli kumminkin vähäisempi verrattuna siihen mielenhämmennykseen,
joka hänet valtasi, koska hän varmasti tiesi, että eräs suunnaton
jättiläinen, suuren, meidän valtakuntaamme melkein rajoittuvan saaren
hallitsija, nimeltään Pandafilando Karsaskatseinen (on näet varmaa,
että hän, vaikka hänen silmänsä ovat oikeassa paikassa ja niinkuin olla
pitää, kumminkin aina katsoo vinosti, kuin olisi kierosilmäinen, minkä
hän tekee ilkeydestä ja herättääkseen pelkoa ja kauhistusta niissä,
joita silmäilee), sanon siis, että isäni tiesi tämän jättiläisen,
saatuaan kuulla minun jääneen orvoksi, hyökkäävän suurin sotavoimin
valtakuntaani, riistävän sen minulta kerrassaan, jättämättä pientä
kylääkään tyyssijakseni, mutta tiesi myös minun voivan torjua kaiken
tämän tuhon ja onnettomuuden, jos suostuisin menemään naimisiin hänen
kanssaan. Isäni mielestä oli kumminkin mahdotonta ajatella, että minä
suostuisin solmimaan niin epäsuhtaista liittoa, ja hän olikin aivan
oikeassa, sillä mieleeni ei ole milloinkaan johtunut mennä naimisiin
tuon jättiläisen kanssa, olipa hän kuinka suuri ja suunnaton tahansa.
Isäni sanoi vielä, että minun, kun hän olisi kuollut ja minä näkisin
Pandafilandon hankkiutuvan hyökkäämään valtakuntaani, ei pitänyt
ajatellakaan ryhtyä vastarintaan, koska siitä koituisi minulle tuho,
vaan tuli jättää valtakunta hänen haltuunsa aivan vastustamatta, jos
tahdoin pelastaa kuolemasta ja täysin tuhoutumasta hyvät ja uskolliset
alamaiseni, sillä minun olisi mahdoton pitää puoliani jättiläisen
hirmuisia voimia vastaan. Sensijaan minun piti heti lähteä muutamien
omieni kanssa matkustamaan kohti Espanjan maita, mistä löytäisin avun
onnettomuuteeni kohtaamalla erään vaeltavan ritarin, jonka maine olisi
silloin levinnyt koko tähän valtakuntaan, ja hänen nimensä, ellen
väärin muista, piti olla Don Azote tai Don Jigote.[7]

— Don Quijote hän varmaan sanoi, armollinen neiti, — virkkoi siihen
Sancho Panza — eli toiselta nimeltään Murheellisen hahmon ritari.

— Niin tosiaan — myönsi Dorotea. — Hän sanoi vielä, että ritari olisi
kookas, kasvoiltaan laiha, ja että hänellä olisi oikealla puolella,
vasemman olkapään alla tai niillä paikkeilla, ruskea luomi ja siinä
joitakin harjaksenlaisia karvoja.

Tuon kuultuaan Don Quijote sanoi aseenkantajalleen:

— Kuulehan, Sancho poikaseni, auta minua riisuutumaan; tahdon näet
katsoa, olenko se ritari, josta tuo viisas kuningas on ennustanut.

— Minkätähden teidän armonne tahtoo riisuutua? — kysyi Dorotea.

— Nähdäkseni, onko minussa se luomi, josta isänne puhui — vastasi Don
Quijote.

— Mitäs tässä riisumaan; — sanoi Sancho — tiedänhän minä ilmankin, että
teidän armollanne on keskellä selkärankaa senlaatuinen luomi, mikä on
väkevän miehen merkki.

— Se riittää; — virkkoi Dorotea — ystävysten näet ei sovi välittää
pikkuseikoista, ja vähät siitä, onko se hartiassa vai selkärangassa:
riittää, kun se on olemassa, olipa sitten missä tahansa, sillä samaa
ruumistahan se on kaikki tyynni. Ja isäni varmaan osui kaikin puolin
oikeaan, ja minä osuin oikeaan sulkeutuessani herra Don Quijoten
suosioon, sillä hän on se, josta isäni puhui, koska hänen kasvojensa
piirteet vastaavat sitä hyvää mainetta, jota tämä ritari nauttii,
ei ainoastaan Espanjassa, vaan koko Manchassa, sillä tuskin olin
astunut maihin Osunassa, kun jo kuulin kerrottavan niin monista hänen
suorittamistaan mainetöistä, että heti arvasin hänet juuri siksi, jota
olin tullut etsimään.

— Mutta miten teidän armonne astui maihin Osunassa? — kysyi Don
Quijote. — Eihän se ole mikään satamakaupunki.

Dorotea ei kumminkaan ehtinyt vastaamaan, kun kirkkoherra puuttui
puheeseen sanoen:

— Armollinen prinsessa aikoi varmaan sanoa, että hän, noustuaan maihin
Malagassa, kuuli ensimmäisen kerran teidän armostanne puhuttavan
Osunassa.

‒ Juuri niin minä aioin sanoa — virkkoi Dorotea.

‒ Se onkin oikein, — sanoi kirkkoherra — ja suvaitkoon teidän
majesteettinne nyt jatkaa.

‒ Minulla ei ole jatkamista — vastasi Dorotea — muuta kuin se, että
kohtaloni salliessaan minun kohdata Don Quijoten on lopultakin ollut
niin suopea, että jo arvaan ja katson itseni koko valtakuntani
kuningattareksi ja valtiattareksi, koska hän on kohteliaana ja
jalomielisenä luvannut osoittaa minulle suosiotaan lähtemällä kanssani,
minne mielin hänet viedä, ja minä en vie häntä minnekään muualle kuin
Pandafilando Karsaskatseisen eteen, jotta hän surmaa tämän jättiläisen
ja toimittaa minulle takaisin, mitä hän on aivan vastoin oikeutta
minulta anastanut. Ja tämä kaikki käy aivan niinkuin toivotaan,
sillä niin siitä profeteerasi hyvä isäni, Tinacrio Tietäväinen,
joka myös teki tiettäväksi, sekä suullisesti että kaldealaisella
tai kreikkalaisella kirjoituksella — minä näet en osaa sitä lukea —
että tämän ennustuksessa mainitun ritarin katkaistua kaulan tuolta
jättiläiseltä ja ilmaistua haluavansa naida minut minun pitäisi heti,
ollenkaan vastustelematta, suostua hänen lailliseksi puolisokseen ja
jättää hänen haltuunsa valtakuntani sekä oma persoonani.

— Mitä tästä arvelet, Sancho ystäväni? — virkkoi siihen Don Quijote. —
Kuuletko, mistä tässä puhutaan? Enkö sitä sinulle sanonut? Katsohan,
eikö meillä olekin jo valtakunta hallittavaksemme ja kuningatar
naitavaksemme.

— Onpa totisesti, — sanoi Sancho — ja häpeät niskaan sille, joka ei nai
leikattuaan herra Pandahiladolta kurkut poikki! Eikös olekin pulska
tämä kuningatar! Kunpa muuttuisivat kirput vuoteessani tämännäköisiksi!

Samassa Sancho hypähti pari kertaa ilmaan, kämmenillään anturoitaan
paukuttaen ja ilmaisten mitä hereintä iloa, juoksi sitten Dorotean luo,
tarttui hänen muulinsa ohjaksiin, pidätti sen ja painui polvilleen
prinsessan eteen pyytäen häntä ojentamaan käsiään suudeltaviksi,
jotta siten saisi osoittaa kunnioittavansa häntä kuningattarenaan
ja valtiattarenaan. Kuka läsnäolijoista olisikaan voinut pidättää
nauruansa nähdessään isännän hulluuden ja palvelijan yksinkertaisuuden?
Dorotea tosiaankin ojensi hänelle kätensä ja lupasi tehdä hänestä
suuren herran valtakunnassaan, kunhan taivas olisi niin armollinen,
että sallisi hänen voittaa sen takaisin ja päästä sitä nauttimaan.
Sancho kiitteli häntä sanoilla, joista toiset jälleen ratkesivat
nauramaan.

— Siinä, hyvät herrat, on minun historiani; — jatkoi Dorotea — siihen
on vain vielä lisättävä, että kaikista niistä seurueeseeni kuuluvista
henkilöistä, jotka otin matkaani, kun lähdin valtakunnastani, on
jäljellä ainoastaan tämä parrakas asepalvelija, sillä kaikki muut
hukkuivat hirmuisessa myrskyssä, joka yllätti meidät sataman jo
näkyessä. Hän ja minä pelastuimme maihin kumpikin lankullansa,
kuin ihmeen avulla, ja niin ovatkin elämäni vaiheet, kuten olette
huomanneet, kaikin puolin ihmeelliset ja salamyhkäiset. Ja jos olen
jossakin kohdassa lausunut liikaa tai en ole sanonut niin sattuvasti
kuin olisi pitänyt, syyttäkää sitä, minkä herra lisensiaatti mainitsi
kertomukseni alussa: että alituiset ja erinomaiset vastoinkäymiset
riistävät kärsijöiltään muistin.

— Minulta ne eivät sitä riistä, ylhäinen ja urhoollinen valtiatar, —
sanoi Don Quijote — sattuipa niitä sitten teitä palvellessani kuinka
paljon, kuinka suuria ja ennenkuulumattomia tahansa; ja siksi minä
uudistan teille antamani lupauksen ja vannon kulkevani kanssanne
maailman loppuun saakka, kunnes kohtaan julman vihollisenne, jonka pään
aion leikata poikki Jumalan ja käsivarteni auttaessa tämän... en tahdo
sanoa hyvän miekkani terällä, sillä Ginés de Pasamontea saan kiittää
siitä, että hän varasti oman miekkani.

Tuon hän lausui hiljaa mutisten ja jatkoi sitten:

‒ Kun sitten olen katkaissut hänen kaulansa ja saattanut teidät
rauhassa omistamaan maatanne, on teidän vallassanne menetellä oman
itsenne kanssa miten vain mielenne tekee, sillä niin kauan kuin
muistini on vallattuna ja tahtoni vangittuna, ymmärrykseni menetettynä
hänen... en sano enempää — niin kauan on mahdotonta, että rohkenisin
ajatuksissanikaan mennä naimisiin, vaikka puolisokseni tarjoutuisi itse
feenikslintu.

Se, mitä hänen isäntänsä lopuksi mainitsi haluttomuudestaan naimisiin,
tuntui Sanchosta niin pahalta, että hän koroitti ylen närkästyneenä
äänensä ja sanoi:

— Tuhat tulimmaista! Teidän armonne, herra Don Quijote, ei ole
täydellä järjellä! Kuinka teidän armonne voisikaan muuten epäröidä
mennä naimisiin tällaisen ylhäisen prinsessan kanssa? Luuletteko,
että sallimus tarjoo teille joka nurkan takana sellaista onnea kuin
teille nyt tarjotaan? Onko neiti Dulcinea kukaties kauniimpi? Ei
varmastikaan, ei sinne päinkään, ja tekeepä mieleni vielä sanoa, ettei
hän riitä kengänruojuihinkaan asti tälle, joka on edessämme. Niinpä
en minäkään, piru soikoon, saa toivomaani kreivikuntaa, jos teidän
armonne kulkee hakemassa tyhjää, jota saa pyytämättäkin. Naikaa, naikaa
paikalla, sen neuvon teille annan, vaikka itse pirulta siihen apua
pyytäisin, ja ottakaa tuo valtakunta, joka tipahtaa käsiinne noin vain,
ja kuninkaaksi päästyänne tehkää minusta markiisi tai maaherra, ja
paikalla, vaikka sitten menisi kaikki päin helvettiin.

Don Quijote, joka ei sietänyt kuulla lausuttavan sellaisia solvauksia
valtiattarestaan Dulcineasta, kohotti peitsensä, mitenkään Sanchoa
varoittamatta ja muutenkaan mitään virkkamatta, ja löi häntä kaksi
kertaa, niin että hän tuupertui maahan, ja olisi varmaan kolhinut
miehen kuoliaaksi, ellei Dorotea olisi huutaen kehoittanut herkeämään.

— Luuletteko te, kurja moukka, — sanoi Don Quijote hetkisen kuluttua —
että minun luontoni sallii aina vain nyrkkiä puiden varoittaa ja että
te tässä vain aina teette itsenne syypääksi ylitsekäymiseen ja minä
aina suon anteeksi? Teidän on paras luopua niistä luuloista, kirottu
kanalja, sillä se sinä varmaan olet, koska olet solvannut verratonta
Dulcineaa. Ja ettekö tiedä, te lurjus, hölmö ja rötkäle, ettei
minulla olisi voimia kirpunkaan tappamiseen, ellei hän vuodattaisi
väkevyyttänsä minun käsivarteeni? Sanokaa, te kyykäärmeen kielellä
puhuva vintiö, kenen luulette valloittaneen tämän kuningaskunnan ja
leikanneen pään tuolta jättiläiseltä ja tehneen teistä markiisin (minä
näet katson tuon kaiken jo tehdyksi ja lainvoiman saaneeksi), ellei
urhean Dulcinean, joka on käyttänyt sankaritöissään välikappaleenaan
minun käsivarttani? Hän taistelee minussa ja voittaa minussa, ja minä
elän ja hengitän hänessä, ja hänessä on elämäni ja olemiseni. Ja kuinka
kiittämätön olettekaan, te konnamainen portonpoika: kohottuanne maan
tomusta aatelisarvoon palkitsette sellaisen hyväntyön panettelemalla
häntä, joka on sen teille tehnyt!

Sancho oli säilynyt niin eheänä, että kuuli kaikki, mitä isäntä hänelle
sanoi. Hän nousi maasta jotenkin vikkelästi, meni suojaan Dorotean
ratsun taakse ja virkkoi sieltä isännälleen:

‒ Kuulkaahan, herra, jos teidän armonne on päättänyt olla menemättä
naimisiin tämän korkean prinsessan kanssa, niin onhan selvää,
ettei valtakunta tule omaksenne, ja kun ei niin tapahdu, niin mitä
armonosoituksia voitte minulle tarjota? Sitä minä tässä valitan.
Naikaa, armollinen herra, naikaa kaikin mokomin tämä kuningatar, nyt,
kun hän on tässä kuin olisi taivaasta eteemme tupsahtanut; myöhemmin
voitte taas ottaa neiti Dulcinean, sillä onhan niitä elänyt tässä
maailmassa ennenkin kuninkaita, joilla on ollut jalkavaimoja. Mitä
kauneuteen tulee, en sano sitä enkä tätä, sillä toden tunnustaakseni
minä tykkään heistä molemmista, vaikka en ole koskaan nähnyt neiti
Dulcineaa.

— Mitä tarkoitat, kun sanot, ettet ole häntä nähnyt, sinä petturi ja
panettelija? — virkkoi Don Quijote.

— Etkö sinä vastikään tuonut minulle terveisiä häneltä?

— Tarkoitan, etten ole saanut katsella häntä niin hätäilemättä, — sanoi
Sancho — että olisin ehtinyt nähdä hänen kauneutensa ja hyvät puolensa
erikseen ja joka kohdaltansa; mutta noin niinkuin köntissä hän minua
kyllä miellyttää.

— Siinä tapauksessa minä annan sinulle anteeksi, — sanoi Don Quijote —
ja suo sinäkin minulle anteeksi, että sinua loukkasin; ihminen näet ei
vallitse alkuviettejänsä.

— Eipä niinkään, — vastasi Sancho — ja minussa on aina puhumisen halu
sellainen alkuvietti, enkä minä voi olla sanomatta, ainakin kerrakseen,
mitä kielelleni kiertyy.

— Harkitse kumminkin, — sanoi Don Quijote — mitä puhut, Sancho, sillä
ruukku menee kaivolle... en sano sinulle enempää.

— Olkoon sinänsä; — vastasi Sancho — taivaassa on Jumala, joka näkee
kaikki juonet ja tulee tuomitsemaan, kumpi meistä enemmän pahaa tekee,
minäkö, kun en puhu oikein, vai teidän armonne, kun ette oikein
menettele.

— Riittäköön jo; — virkkoi Dorotea — joutukaa, Sancho, suutelemaan
isäntänne kättä ja pyytäkää häneltä anteeksi; olkaa tästä lähtien
varovaisempi kiittäessänne ja moittiessanne, varokaa puhumasta pahaa
tuosta neiti Dulcineasta, jota tuntemattomanakin hartaasti kunnioitan,
ja luottakaa Jumalaan, niin varmaan saatte tilukset, joilla elelette
kuin ruhtinas.

Sancho meni alla päin pyytämään herransa kättä. Don Quijote ojensi
sen hänelle vakavan juhlallisesti ja Sanchon suudeltua antoi hänelle
siunauksensa kehoittaen häntä lähtemään kanssaan hiukan edelle; hänellä
näet oli erittäin tärkeätä kysyttävää ja keskusteltavaa. Sancho
totteli, he loittonivat vähää matkaa toisista, ja Don Quijote sanoi
hänelle:

— Minulla ei ole sinun palattuasi ollut aikaa eikä tilaisuutta
tiedustella sinulta erinäisiä yksityiskohtia perille viemästäsi
viestistä sekä tuomastasi vastauksesta; nyt siis, koska sallimus on
suonut meille ajan ja tilaisuuden, et evänne minulta sitä onnea, jonka
hyvät uutisesi voivat minulle tuottaa.

— Teidän armonne kysyköön, mitä ikänä hyväksi näkee; — vastasi Sancho
— kyllä minä suoriudun lopusta yhtä hyvin kuin alustakin. Mutta minä
pyydän hartaasti, parahin herrani, ettei teidän armonne ole tästä
lähtien niin pitkävihainen.

‒ Miksi niin, Sancho? — kysyi Don Quijote.

— Siksi, — vastasi Sancho — että ne iskut, jotka äsken sain, johtuivat
pikemmin siitä riidasta, jonka piru tässä muutamana yönä rakensi meidän
välillemme, kuin siitä, mitä sanoin neiti Dulcineasta, jota rakastan ja
kunnioitan kuin pyhimyksen jäsentä, vaikka hänessä ei sellaista ole,
vain siksi, että hän on teidän armonne oma.

‒ Varo puhumasta jälleen sellaista, Sancho, jos henkesi on sinulle
rakas; — virkkoi Don Quijote — se harmittaa minua. Annoinhan sinulle
taannoin anteeksi, ja sinä tunnet varmaan sananparren: »Uusi synti
vaatii uutta katumusta».

Tällävälin he huomasivat samaa tietä tulevan miehen aasilla ratsastaen,
ja lähemmäksi ehdittyään hän näytti heistä mustalaiselta. Mutta Sancho
Panza, jonka silmät ja sielu kiintyivät aina aaseihin, missä ikänä
hän niitä näki, oli tuskin ehtinyt miehen nähdä, kun jo tunsi Ginés
de Pasamonten, mustalaisen tarjoamasta langanpäästä kiinni saatuaan
siten päästen käsiksi kerään, omaan aasiinsa. Niin näet tosiaankin oli
laita, että Pasamonte tuli ratsastaen Sanchon harmolla. Tehdäkseen
itsensä tuntemattomaksi ja voidakseen myydä aasin hän oli pukeutunut
mustalaiseksi, jonka kieltä, monien muiden ohella, hän osasi puhua kuin
äidinkieltään. Sancho näki ja tunsi hänet ja nähtyään ja tunnettuaan
huusi kohta kovalla äänellä:

— Ginesillo, sinä ryöväri! Jätä minun aarteeni, päästä irti minun
kalleimpani, älä hyväile minun hupiani, jätä aasini, jätä minun
riemuni! Pakene, sinä siivoton lurjus, korjaa luusi, rosvo, ja anna
pois, mikä ei ole omaasi!

Tämä huuto ja haukkuminen oli kumminkin aivan tarpeetonta, sillä Ginés
hyppäsi maahan jo ensimmäisen sanan kuultuaan, pisti juoksuksi, joka
muistutti täyttä laukkaa, ja loittoni samassa kauas heistä kaikista.
Sancho saapui harmonsa luo, syleili sitä ja virkkoi:

— Kuinka olet voinut, rakas harmo, minun silmäteräni, vanha veikkoni?

Samalla hän suuteli ja hyväili aasia kuin se olisi ollut ihminen.
Aasi oli hiljaa ja salli Sanchon suudella ja hyväillä, vastaamatta
hänelle sanaakaan. Toiset ehtivät luo ja onnittelivat häntä
harmon löytymisen johdosta, erittäinkin Don Quijote, joka lisäksi
ilmoitti, ettei hän tämän tähden peruuttanut antamaansa kolmen
aasinvarsan luovuttamismääräystä. Sancho kiitti häntä siitä. Heidän
siten keskustellessaan sanoi kirkkoherra Dorotealle, että tämä oli
suunnitellut kertomuksensa erittäin älykkäästi, myös sikäli, että oli
esittänyt sen lyhyesti ja ritariromaaneissa tavattavien kertomusten
mukaisesti. Dorotea sanoi niitä monesti lukeneensa ratokseen; kun
hänellä ei kumminkaan ollut selkoa maakuntien ja satamakaupunkien
asemasta, oli hän umpimähkään sanonut nousseensa maihin Osunassa.

— Sen arvasin, — virkkoi kirkkoherra — ja siitä syystä kiiruhdin kohta
sanomaan, mitä sanoin, siten ohjaten asian oikealle tolalle. Mutta
eikö ole ihmeellistä nähdä, kuinka helposti tuo hidalgo parka uskoo
kaikki tällaiset keksimät ja valheet, kun ne vain ovat tyyliltään ja
muodoltaan hänen omista kirjoistaan lukemiensa hullutusten kaltaisia?

— Epäilemättä, — sanoi Cardenio — ja hänen mielettömyytensä on niin
merkillinen ja ennenkuulumaton, että tuskin lienee ketään niin
teräväpäistä, että voisi siihen osua, jos mielisi piloillaan sen keksiä
ja sepittää.

— On siinä eräs toinenkin seikka — sanoi kirkkoherra. ‒ Jos näet
jätämme sikseen ne typeryydet, joita tämä kelpo hidalgo lausuu
hulluutensa yhteydessä, niin huomaamme hänen muista asioista
puhuttaessa keskustelevan erinomaisen järkevästi ja osoittavan kaikin
puolin selvää ja laadullista ymmärrystä, niin että kenen hyvänsä,
mikäli ei kosketella hänen ritariseikkojaan, täytyy pitää häntä
erittäin älykkäänä miehenä.

Heidän näin puhellessaan jatkoi Don Quijote aloittamaansa keskustelua
ja sanoi Sancholle:

‒ Sovitaan pois, Sancho ystäväni, nämä riidat, ja kerro minulle nyt,
ollenkaan välittämättä mistään vihasta ja kaunasta: missä, miten ja
milloin kohtasit Dulcinean? Mitä hän oli tekemässä? Mitä hänelle
sanoit? Mitä hän vastasi? Millainen oli hänen kasvojensa ilme, kun
hän luki kirjettäni? Kuka sen kirjoitti sinulle puhtaaksi? Kerro siis
tästä asiasta kaikki, mitä pidät tietämisen, kysymisen ja vastaamisen
arvoisena, ollenkaan lisäilemättä tai valehtelematta minun mielikseni
ja jättämättä pois mitään, minkä otaksut olevan minulle epämieluista.

— Herra, — vastasi Sancho — totta puhuakseni ei kirjettä kirjoittanut
minulle puhtaaksi kukaan, sillä minulla ei ollut mitään kirjettä
mukanani.

— Niin on laita kuin sanot, — virkkoi Don Quijote — sillä minä
havaitsin pari päivää lähtösi jälkeen, että muistiinpanokirja, johon
sen kirjoitin, oli minun hallussani, mikä tuotti minulle ankaraa
huolta, koska en tietänyt, mikä sinulle neuvoksi, kun havaitsisit
olevasi vailla kirjettä, ja minä otaksuin kaiken aikaa, että kääntyisit
takaisin sitä kaivatessasi.

— Niin olisi käynytkin, — vastasi Sancho — ellen olisi oppinut sitä
ulkoa, kun teidän armonne sen minulle luki, niin että lausuin sen
muististani eräälle suntiolle, joka kirjoitti sen paperiin niin
täsmällisesti, että hän, vaikka olikin lukenut paljon pannakirjeitä,
tunnusti tämän kirjeen kauneimmaksi kaikista lukemistaan.

— Muistatko sen vieläkin, Sancho? — kysyi Don Quijote.

— En, herra; — vastasi Sancho — lausuttuani sen ja havaittuani, ettei
sen muistamisesta voinut enää olla hyötyä, minä tulin sen unohtaneeksi,
ja jos siitä vielä jotakin muistan, niin sen _suurivartisen_, tarkoitan
_suurivaltaisen valtiattaren_ ja lopun: »_Teidän hamaan kuolemaan
saakka, Murheellisen hahmon ritari_». Ja siihen välille minä pistin
neljättäsataa sieluani ja elämääni ja silmieni valoa.




Yhdesneljättä luku.

Don Quijoten ja hänen aseenkantajansa Sancho Panzan hauskasta
keskustelusta sekä muista tapahtumista.


— Tuo kaikki on minun mieltäni myöten; jatka! — virkkoi Don Quijote.
— Sinä siis tulit perille, ja mitä tekikään tuo kauneuden kuningatar?
Sinä varmaan näit hänen pujottelevan helmiä tai kirjaelevan
kultalangalla jotakin vaalilausetta minulle, hänen orjuuteensa
annetulle ritarille.

— Enpä niinkään, — vastasi Sancho — vaan näin hänet välppäämässä kahta
puoltatynnyriä jyviä kotitalonsa pihamaalla.

— Saat uskoa, — sanoi Don Quijote — että ne jyvät olivat helmiä, kun
hänen kätensä ehtivät niitä koskettaa. Entä tulitko katsoneeksi,
ystäväni, kumpaa vehnälajia se oli, hienoa vai tavallista?

— Eihän tuo ollut kuin tattaria — vastasi Sancho.

‒ Minä vakuutan sinulle, — sanoi Don Quijote — että siitä, kun hänen
kätensä sen välppäsivät, tuli kaikkein hienointa vehnänviljaa, aivan
epäilemättä. Mutta kerrohan lisää: kun hän oli lukenut kirjeeni,
suuteliko hän sitä? Nostiko sen päänsä päälle? Suorittiko hän jonkin
toimituksen, jota sopii katsoa sellaisen kirjeen ansaitsevan, vai mitä
hän teki?

— Kun minun piti se hänelle antaa, — vastasi Sancho — oli hän
parhaillaan pohtaa tuiskimassa melkoista jyvämäärää, joka hänellä oli
pohtimessaan, ja hän sanoi minulle: »Pankaa, ystäväiseni, se kirje
tuohon säkin päälle; minä en kumminkaan ehdi sitä lukemaan, ennenkuin
olen välpännyt kaikki, mitä tässä on.»

— Älykäs neiti! — virkkoi Don Quijote. — Niin hän varmaan menetteli
saadakseen kaikessa rauhassa sitä lukea ja oikein siitä nauttia. Jatka,
Sancho. Mitä hän sinun kanssasi keskusteli siinä askarrellessaan?
Mitä hän kysyi sinulta minusta? Ja sinä, mitä sinä hänelle vastasit?
Päätä kertomuksesi, kerro minulle kaikki tyynni; älä jätä pienintäkään
seikkaa mainitsematta.

— Hän ei kysynyt minulta mitään, — sanoi Sancho — mutta minä kerroin
hänelle, kuinka teidän armonne oli häntä palvellakseen tekemässä
katumusta vyötäisiä myöten alastomana, vetäytyneenä tähän vuoristoon
kuin villi-ihminen, maaten maassa, aterioimatta katetussa pöydässä ja
siivoamatta partaansa, itkien ja kiroten kohtaloansa.

— Sanoit väärin, kun sanoit minun kiroavan kohtaloani; — virkkoi
Don Quijote — minä näet ennemmin sitä siunaan ja tulen siunaamaan
kaikkina elämäni päivinä, koska se on tehnyt minut kyllin arvokkaaksi
rakastamaan niin korkeata naista kuin Dulcinea Tobosolainen.

— Niin, korkea hän on, — pisti siihen Sancho — sillä hän on totisesti
kämmenenleveyttä pitempi kuin minä.

— Kuinka niin, Sancho? — kysyi Don Quijote.

— Oletko mitannut itseäsi hänen kanssaan?

— Mittasinhan minä — vastasi Sancho — sillä viisillä, että me, kun
minä astuin luo auttaakseni häntä nostamaan jyväsäkkiä aasin selkään,
tulimme niin liki toisiamme, että selvästi huomasin hänen olevan
runsasta vaaksan vertaa pitempi kuin minä.

— Mutta eikö olekin totta, — virkkoi Don Quijote ‒ että hänen
ruumiilliseen suuruuteensa liittyvät ja sitä kaunistavat tuhannet
miljoonat sielun sulot! Erästä seikkaa et ainakaan kiellä, Sancho:
kun olit astunut lähelle häntä, etkö silloin tuntenut Saban tuoksua,
aroomallista hyvää hajua, jotakin ihanaa, mille en osaa antaa mitään
nimeä? Tarkoitan sellaista lemua tai haihtumaa kuin olisit ollut jonkun
hienon hansikaskauppiaan myymälässä?

— En tiedä sanoa muuta — vastasi Sancho — kuin että tunsin äikeänlaista
pientä hajua, ja seikka taisi olla se, että hän siinä työn touhussa
heiluttuaan oli hiestynyt ja hiukan lämmennyt.

— Niin ei suinkaan ollut laita, — virkkoi Don Quijote, vaan nenäsi oli
varmaan tukossa tai sinä tunsit oman hajusi; minä näet kyllä tiedän,
kuinka tuoksuu tuo ruusu ohdakkeitten seassa, tuo vainion lilja, tuo
sula ambra.

— Varsin mahdollista, — vastasi Sancho — sillä minusta itsestäni lähtee
useasti se sama haju, joka tuntui silloin uhoavan neiti Dulcineasta;
mutta mitäpä tuota ihmettelemään: samassa kadotuksessahan sitä ollaan
kaikki tyynni.

No niin, — jatkoi Don Quijote — hän siis sai jyvät välpätyiksi ja
myllyyn lähetetyiksi. Mitä hän sitten teki kirjettä lukiessaan?

Kirjettä — sanoi Sancho — hän ei lukenut, hän näet sanoi, ettei osannut
lukea eikä kirjoittaa; hän otti ja repi sen pieniksi palasiksi sanoen,
ettei halunnut antaa sitä kenenkään luettavaksi, jottei kylässä
saataisi tietoa hänen salaisuuksistaan, ja että se, mitä olin hänelle
suusanaisesti ilmoittanut teidän armonne rakkaudesta häneen sekä siitä
erinomaisesta katumuksenteosta, jota hänen tähtensä harjoititte, oli
täysin riittävää. Lopuksi hän vielä käski minun sanoa teidän armollenne
terveisiä, että hän suutelee teidän käsiänne ja että hänen tekee
enemmän mieli nähdä teitä kuin teille kirjoittaa ja että hän senvuoksi
pyytää ja velvoittaa teitä näytettäessä poistumaan näistä viidakoista,
lopettamaan hullutuksenne ja heti paikalla lähtemään matkaan kohti
Tobosoa, ellei mitään tärkeämpää seikkaa satu esteeksi, sillä hän
ikävöi kovin saada nähdä teidän armoanne. Hän nauroi katketakseen,
kun sanoin, että teidän armonne nimittää itseään _Murheellisen hahmon
ritariksi_. Minä kysyin häneltä, oliko se taannoinen biskajalainen
tullut hänen luoksensa; hän sanoi miehen tulleen ja olleen varsin
laadullinen. Tiedustelin vielä kaleerivangeistakin, mutta hän sanoi
minulle, ettei ollut toistaiseksi nähnyt yhtäkään.

— Sitä myöten on kaikki hyvin — virkkoi Don Quijote. — Mutta sanohan,
millaisen kalleuden hän sinulle lahjoitti, jättäessään sinut hyvästi,
niistä uutisista, joita olit hänelle tuonut minulta? Vaeltavien
ritarien ja ylhäisten naisten keskuudessa näet on yleisenä ja
ikimuistoisena pitämyksenä antaa aseenkantajille, neitsyille tai
kääpiöille, jotka kuljettavat viestejä toisilta toisille, ritareille
heidän valtiattariltaan ja näiltä heidän vaeltajilleen, jokin kallis
koru lahjaksi ja kiitokseksi heidän tuomistaan hyvistä terveisistä.

— Saattaa hyvinkin niin olla, ja minä pidän sitä hyvänä tapana; mutta
niin on varmaan ollut laita edesmenneinä aikoina, sillä nykyaikana
annetaan yleensä vain pala leipää ja juustoa; sellaisen lahjan näet
minulle ojensi neiti Dulciuea, piha-aidan yli, kun häntä hyvästelin, ja
se oli vielä paremmaksi vakuudeksi lampaanjuustoa.

— Hän on rajattoman antelias, — sanoi Don Quijote — ja kun hän ei
antanut sinulle mitään kultakoristetta, niin se varmaan johtui
siitä, ettei hänellä ollut sitä siinä käsillä sinulle annettavaksi;
mutta sopiihan lahja hihaan pääsiäisen jälkeenkin:[8] minä tapaan
hänet, ja se asia kyllä järjestyy. Tiedätkö, Sancho, mitä minä tässä
ihmettelen? Sitä, että olet, kuten minusta näyttää, kulkenut matkasi
edestakaisin kuin linnuntietä; olethan viipynyt vain hiukan neljättä
päivää matkatessasi täältä Tobosoon ja jälleen takaisin, vaikka täältä
sinne on neljättäkymmentä peninkulmaa. Siksi minä otaksun, että se
viisas noita, joka hoitaa asioitani ja on ystäväni — minulla näet on
sellainen ja täytyy olla, koska en muuten olisi moitteeton vaeltava
ritari — tarkoitan, että juuri hän nähtävästi auttoi sinua nopeasti
kulkemaan sinun itsesi sitä huomaamatta; on näet olemassa sellaisia
noitia, jotka sieppaavat vaeltavan ritarin hänen sängyssä maatessaan,
ja niin hän, tietämättä kuinka tai millä tavalla, herää seuraavana
päivänä enemmän kuin tuhannen peninkulman päässä sieltä, missä oli
edellisenä iltana. Ja ellei olisi niin laita, eivät vaeltavat ritarit
voisi vaaroissaan toisiansa auttaa, kuten alinomaa auttavat. Kun
siis joku heistä sattuu olemaan Armenian vuoristossa taistelemassa
jotakin louhikäärmettä tai jotakin julmaa hirviötä tai toista ritaria
vastaan ja joutuu kamppailussa häviölle ollen jo suistumassa surman
kitaan, niin silloin, ihan äkkiarvaamatta, ilmaantuu sinne pilven
päällä tai tulisissa vaunuissa toinen ritari, hänen ystävänsä, joka
oli vielä äsken Englannissa, mutta joka nyt auttaa häntä ja pelastaa
hänet kuolemasta, ja jo saman päivän iltana hän on kotonaan syömässä
illallista hyvällä halulla, vaikka paikasta toiseen on yleensä
kaksi-, jopa kolmekintuhatta peninkulmaa. Ja kaiken tämän saavat
aikaan taidollaan ja tiedollaan nämä viisaat noidat, jotka pitävät
huolta sellaisista urhoollisista ritareista. Niinmuodoin ei minun,
Sancho ystäväni, olekaan vaikea uskoa, että olet niin lyhyessä ajassa
kulkenut matkan täältä Tobosoon ja takaisin, koska, kuten sanoin, joku
ystävällinen velho varmaan lennätti sinua, huomaamattasi.

— Niin se taisi olla, — sanoi Sancho — sillä eikös Rocinante totisesti
viilettänyt kuin mustalaisen aasi, jolla on elohopeaa korvissa.

— Niin juuri, elohopeata! — virkkoi Don Quijote. — Ja lisäksi liuta
riivaajaisia, sillä ne ne lentävät ja lennättävät kaikkea, mitä
mielivät, niin ettei väsymystä tunnu ollenkaan. Mutta se nyt sikseen,
ja sano minulle, kuinka minun tulee mielestäsi menetellä siihen
nähden, että valtiattareni käskee minua lähtemään hänen luoksensa?
Vaikka näet oivallan olevani velvollinen täyttämään hänen käskynsä,
havaitsen sen kumminkin mahdottomaksi, koska olen antanut lupaukseni
kanssamme matkustavalle prinsessalle ja ritarilaki pakottaa minua
täyttämään lupaukseni ennen omaa mielihaluani. Toiselta puolen minua
ankarasti kiusaa ja ahdistaa kaipaus päästä kohtaamaan valtiatartani,
toiselta puolen taas minua yllyttää ja kehoittaa antamani lupaus sekä
kunnia, joka tulee tästä yrityksestä minulle koitumaan. Aikomukseni on
kumminkin matkustaa nopeasti, saapua pian sinne, missä tuo jättiläinen
on, ja perille saavuttuani minä katkaisen siltä kaulan, toimitan
prinsessan hallitsemaan kaikessa rauhassa valtakuntaansa ja palaan
sitten viipymättä näkemään sitä kirkkautta, joka aistejani valaisee.
Hänelle minä esitän sellaiset anteeksipyynnöt ja puolustelut, että hän
tulee hyväksymään viipymiseni, koska näkee siitä kaikesta koituvan
itselleen vain lisää kunniaa ja mainetta, kun näet kaikki se, mitä minä
olen tässä elämässä saavuttanut, saavutan ja tulen saavuttamaan aseita
käyttäen, johtuu kokonansa hänen minulle suomastaan suosiosta ja siitä,
että olen hänen omansa.

— Ohhoh, — sanoi Sancho — kuinka pahoin teidän armonne onkaan päästä
vialla! Sanokaahan minulle, armollinen herra, aikooko teidän armonne
tehdä tämän retken ihan suotta aikojaan ja päästää käsistään ja
menettää tilaisuuden tällaiseen rikkaaseen ja ylhäiseen naimiseen,
missä teille annetaan myötäjäisiksi kokonainen valtakunta, joka
todenperäisten kuulemaini mukaan on enemmän kuin kaksikymmentätuhatta
peninkulmaa ympärimitaten, jossa on ylen runsaasti kaikkea, mitä
tarvitaan ihmisen elämän ylläpitämiseksi, ja joka on suurempi kuin
Portugali ja Kastilia yhteenlaskettuina? Olkaa vaiti, Jumalan tähden,
hävetkää, mitä olette sanonut, totelkaa neuvoani ja suokaa minulle
anteeksi ja naikaa paikalla ensimmäisessä kylässä, missä on pappi,
ja onhan tässä sitäpaitsi meidän lisensiaattimme, jolta se käy kuin
voidellen. Huomatkaa vielä, että minä olen kyllin vanha antamaan
neuvoja ja että tämä nyt teille antamani passaa vallan mainiosti ja
että parempi pyy pivossa kuin kaksi oksalla, sillä ken hyvän saa ja
huonon valitsee,[9] älköön sattuko, vaikka hyvin suuttuu.

‒ Kuulehan, Sancho, — vastasi Don Quijote — jos sinä neuvot minua
menemään naimisiin vain siksi, että minä jättiläisen surmattuani pääsen
heti kuninkaaksi ja saan tilaisuutta osoittaa sinulle suosiotani ja
antaa sinulle, mitä olen luvannut, niin teen sinulle tiettäväksi, että
voin varsin helposti täyttää toivomuksesi naimisiin menemättäkin; minä
näet panen ennen taisteluun ryhtymistä ehdoksi, että minulle, kun
voittajana siitä suoriudun, vaikka en menekään naimisiin, annetaan
lisäpalkinnoksi osa valtakuntaa, jonka sitten voin lahjoittaa kenelle
haluan; ja kun sen kerran lahjoitan, kenelle luulet minun sen antavan,
ellei juuri sinulle?

— Se on selvää; — vastasi Sancho —- mutta katsokoon teidän armonne,
että valitsee sen meren puolelta, jotta minä, ellei olo ja elämä siellä
olisi mieluista, voin lastata mustat alamaiseni laivaan ja menetellä
niiden kanssa niinkuin olen sanonut. Ja älköön teidän armonne huoliko
mennä nyt tapaamaan neiti Dulcineaa, vaan lähtekää tuota jättiläistä
tappamaan, ja saattakaamme tämä asia päätökseen; minä näet uskon
totisesti, että siitä koituu paljon kunniaa ja paljon hyötyä.

— Minä vakuutan sinulle, Sancho, — sanoi Don Quijote — että olet
oikeassa, ja noudatan neuvoasi lähtemällä prinsessan kanssa, ennenkuin
menen kohtaamaan Dulcineaa. Ja muista sinä olla virkkamatta mitään
kenellekään, seuralaisillemmekaan, siitä, mitä olemme tässä pohtineet
ja käsitelleet; koska näet Dulcinea on niin varovainen, ettei tahdo
toisten saavan tietää hänen tunteitaan, ei ole oikein, jos minä tai
joku muu minun kauttani saattaa ne ilmi.

— Jos kerran on niin laita, — virkkoi Sancho — niin miksi teidän
armonne vaatii kaikkia niitä, jotka käsivartenne kukistaa, lähtemään
neiti Dulcinean luo ja hänelle esittäytymään, vaikka siten nimenomaan
vakuutatte hänestä pitävänne ja olevanne häneen rakastunut? Ja koska
heidän kaikkien on pakko langeta polvilleen hänen eteensä ja ilmoittaa
tulevansa teidän armonne luota vakuuttamaan hänelle kuuliaisuuttaan,
niin kuinka voivat teidän kummankin tunteet säilyä salaisina?

‒ Kuinka typerä ja yksinkertainen oletkaan! — sanoi Don Quijote. —
Etkö älyä, Sancho, että kaikki tuo koituu hänelle sitä suuremmaksi
ylennykseksi? Sinun tulee näet tietää, että tämän ritarikuosimme mukaan
on naiselle suureksi kunniaksi, jos hänellä on paljon palvelevia
vaeltavia ritareita, joiden toivelmat eivät ulotu kauemmaksi kuin hänen
palvelemiseen hänen itsensä tähden odottamatta lukuisista hyvistä
aikeistaan muuta palkintoa kuin että hän suvaitsee hyväksyä heidät
ritareikseen.

— Olen kuullut saarnattavan, — sanoi Sancho — että meidän Herraamme
pitää rakastaa siihen tyyliin, hänen itsensä tähden, antamatta taivaan
autuuden toivon enempää kuin helvetinpelonkaan siihen yllyttää. Vaikka
kyllä minä puolestani mielisin rakastaa ja palvella häntä sen vuoksi,
mitä hän kykenee tekemään.

— Sinä olet piru mieheksi, vaikka olet moukka, — sanoi Don Quijote —
ja puhut toisinaan erittäin älykkäästi! Tuntuu kerrassaan siltä kuin
olisit käynyt opinteitä.

— Totta totisesti, minä en osaa lukea — vastasi Sancho.

Samassa huusi mestari Nicolas kehoittaen heitä hiukan odottamaan,
sillä heillä oli aikomus pysähtyä juomaan eräälle siinä sijaitsevalle
pienelle lähteelle. Don Quijote pysähtyi, ja Sancho oli siitä varsin
mielissään, koska oli jo väsynyt viljoihin valheisiinsa ja pelkäsi
isäntänsä solmivan hänet sanoissa; vaikka näet Sancho tiesi, että
Dulcinea oli tobosolainen talonpoikaistyttö, ei hän ollut ikäpäivinään
häntä nähnyt.

Cardenio oli sillävälin pukeutunut niihin vaatteisiin, jotka olivat
olleet Dorotean yllä, kun hänet löydettiin. Vaikka nämäkään eivät
olleet kovin hyvät, olivat ne sentään melkoista paremmat kuin hänen
riisumansa rievut. He sijoittuivat lähteen reunalle ja tyynnyttivät,
vaikka tosin puutteellisesti, heitä kaikkia kalvavaa huikeata nälkää
niillä eväillä, jotka kirkkoherra oli varustanut mukaansa majatalosta.

Heidän siinä ollessaan sattui kulkemaan ohi vaeltava poika, joka alkoi
erittäin tarkkaavasti katsella lähteen luona olevia, syöksyi vähän ajan
kuluttua Don Quijoten luo, kietoi käsivartensa hänen säärtensä ympäri
ja alkoi itkeä ylen haikeasti, sanoen:

— Voi hyvä herra! Eikö teidän armonne tunne minua? Katsokaa minua
tarkoin; minä olen se renkipoika Andres, jonka teidän armonne päästi
tammesta, mihin olin sidottu.

Don Quijote tunsi hänet, tarttui hänen käteensä, kääntyi läsnäolevien
puoleen ja sanoi:

— Jotta teidän armonne näkevät, kuinka tärkeätä on, että maailmassa
liikkuu vaeltavia ritareita korjaamassa niitä vääryyksiä ja solvauksia,
joita siinä elävät julkeat ja kehnot ihmiset tekevät, tulee teidän
tietää, että tässä taannoin, kulkiessani erään metsikön kautta, kuulin
huutoja ja varsin surkeata valitusta, kuin olisi siellä ollut joku
hädänalainen ja apuatarvitseva henkilö. Velvoitukseni yllyttämänä minä
kohta riensin sinnepäin, mistä valitusäänet tuntuivat kuuluvan, ja
näin tammeen sidotun nuorukaisen, tämän, joka nyt on edessämme, mikä
minua syvästi ilahduttaa, koska hän on oleva todistajani, etten missään
kohdassa poikkea totuudesta. Kuten sanottu, hän oli siinä tammeen
sidottuna, alastonna vyötäisiin saakka, ja häntä pieksi hurjasti
suitsienperillä eräs lurjus, joka, kuten myöhemmin sain kuulla, oli
hänen isäntänsä. Hänet nähtyäni minä heti kysyin, miksi hän poikaa niin
julmasti ruoski, ja se moukka vastasi pieksevänsä häntä senvuoksi, että
poika oli hänen palveluksessaan tehnyt itsensä syypääksi muutamiin
laiminlyönteihin, jotka hänen mielestään johtuivat pikemmin konnuudesta
kuin yksinkertaisuudesta. Siihen virkkoi tämä poika: »Hyvä herra,
hän pieksee minua vain siksi, että pyydän häneltä palkkaani». Isäntä
esitti silloin ties millaisia pitkiä puheita ja puolusteluja, joita
tosin kuuntelin, kumminkaan niitä hyväksymättä. Sanalla sanoen, minä
velvoitin talonpojan vapauttamaan hänet ja otin häneltä valallisen
lupauksen, että hän veisi pojan mukanaan ja maksaisi hänelle palkan
viimeistä reaalia myöten ja vielä runsaastikin. Eikö tämä kaikki ole
totta, Andres poikani? Huomasitko, kuinka arvovaltaisesti minä lausuin
käskyni ja kuinka nöyrästi hän lupasi suorittaa kaikki, mihin minä
häntä velvoitin, määräsin ja käskin? Vastaa, älä yhtään ujostele äläkä
ollenkaan arkaile; kerro tälle herrasväelle, mitä tapahtui, jotta
taidetaan nähdä ja oivaltaa olevan niin hyödyllistä kuin tässä väitän,
että maanteillä liikkuu vaeltavia ritareita.

‒ Kaikki, mitä teidän armonne sanoi, on varsin totta, vastasi poika —
mutta asia päättyi aivan toisin päin kuin teidän armonne luulee.

‒ Kuinka niin, toisin päin? — virkkoi Don Quijote. Eikö se lurjus siis
maksanutkaan palkkaasi?

‒ Ei siinä kyllin, ettei maksanut, — vastasi poika vaan teidän armonne
poistuttua metsiköstä, kun olimme jääneet sinne kahden kesken, hän
sitoi minut jälleen samaan tammeen ja ruoski minut taas niin perin
pohjin, että olin kuin nyljetty pyhä Pärttyli, ja lyödessään hän aina
heitti minulle jonkin ivasanan tai kokkapuheen pitäen pilanaan teidän
armoanne, niin että olisin varmaan nauranut hänen puheilleen, ellei
tuskani olisi ollut niin tuima. Hän siis piteli minua niin tylysti,
että olen siitä lähtien maannut hospitaalissa parantumassa siitä
pahasta, minkä se ilkiö minulle teki. Kaikkeen tähän on syypää teidän
armonne; jos näet olisitte jatkanut matkaanne poikkeamatta sinne, mihin
kukaan ei teitä kutsunut, ja sekaantumatta toisten asioihin, olisi
isäntäni tyytynyt antamaan minulle tusinan tai pari tusinaa iskua ja
olisi sitten laskenut minut vapaaksi ja maksanut, minkä oli velkaa.
Mutta kun teidän armonne niin aiheettomasti häntä häväisi ja ankarasti
haukkui, syttyi hänen vihansa, ja kun hän ei voinut syytää sitä teidän
armoonne, antoi hän, kahden kesken jäätyämme, rajuilman purkautua minun
ylitseni, niin hurjasti, että tuntuu kuin ei minusta tulisi miestä enää
ikipäivinä.

— Onnettomuus oli siinä, — virkkoi Don Quijote — että poistuin sieltä;
minun näet ei olisi pitänyt poistua, ennenkuin olin hankkinut sinulle
maksun. Pitihän minun pitkäaikaisten kokemusteni nojalla tietää,
ettei ole moukkaa, joka pitäisi antamansa sanan, ellei hän huomaa sen
pitämisen olevan edullista. Mutta muistathan sinä, Andres, kuinka
vannoin valan, että lähtisin häntä etsimään, ellei hän maksaisi
palkkaasi, ja että hänet löytäisin, vaikka hän piiloutuisi valaskalan
vatsaan.

— Se on totta, — sanoi Anders — mutta siitä ei ollut mitään hyötyä.

— Saat kohta nähdä, onko hyötyä — virkkoi Don Quijote.

Niin sanoen hän kimmahti jaloilleen ja käski Sanchoa suitsimaan
Rocinantea, joka haukkasi nurmea heidän aterioidessaan.

Dorotea kysyi häneltä, mitä hän aikoi tehdä. Hän vastasi aikovansa
etsiä talonpojan, kurittaa häntä hänen kehnon käytöksensä vuoksi ja
hankkia Andres-pojalle, mitä hänelle kuului, viimeistä maravediä
myöten, kaikkien maailman talonpoikain kiusaksi ja heistä huolimatta.
Sen johdosta Dorotea kehoitti häntä ottamaan huomioon, että hänen,
lupauksensa mukaan, oli mahdoton antautua mihinkään muuhun yritykseen,
ennenkuin vireilläoleva asia oli saatettu päätökseen, ja että hänen,
koska tiesi tämän paremmin kuin kukaan muu, piti tyynnyttää mielensä,
kunnes palaisi hänen valtakunnastaan.

— Niin tosiaan, — vastasi Don Quijote — ja Andresin täytyy malttaa
mielensä, kuten te, armollinen neiti, sanotte; mutta minä vannon
vieläkin ja lupaan hänelle jälleen, etten lepää, ennenkuin olen
kostanut hänen puolestaan ja hankkinut hänelle kuuluvan palkan.

— Minä en luota noihin valoihin; — sanoi Andres — kunhan minulla olisi,
millä päästä Sevillaan asti, en välittäisi mitään kaikista maailman
kostoista. Jos siis teillä on jotakin syötävää ja matkalla tarvittavaa,
niin antakaa, ja jääkää Jumalan haltuun, teidän armonne ja kaikki
vaeltavat ritarit, ja olkoon heille vaelluksestaan sama hyöty kuin
siitä on ollut minulle.

Sancho otti eväspussistaan palan leipää ja kappaleen juustoa, antoi ne
pojalle ja sanoi:

‒ Ottakaa, Andres veikkoseni; kaikkiahan meitä kohtaa osa teidän
onnettomuudestanne.

‒ Mikäs osa teitä kohtaa? — kysyi Andres.

‒ Tämä osa juustoa ja leipää, jonka teille annan, vastasi Sancho —
sillä Jumala yksin tietää, tulenko sitä kaipaamaan vai en; teidän näet
pitää tietää, ystäväiseni, että me vaeltavien ritarien aseenkantajat
saamme kärsiä sangen paljon nälkää ja vastoinkäymistä, vieläpä
muutakin, minkä voi selvemmin kokea kuin lausua.

Andres otti leipänsä ja juustonsa ja huomattuaan, ettei kukaan antanut
mitään muuta, painui alakuloiseksi ja otti jalat allensa, kuten
tavataan sanoa. Lähtiessään hän kumminkin vielä virkkoi Don Quijotelle:

— Jumalan nimessä, herra vaeltava ritari, jos toiste minut tapaatte,
älkää minua pelastako tai auttako, vaikka näkisitte minua kappaleiksi
hakattavan, vaan jättäkää minut kärsimään kovaa onneani; se näet ei
voi olla niin paha, ettei muuttuisi vielä pahemmaksi, jos minua auttaa
teidän armonne, jonka Jumala tuomitkoon kadotukseen samoinkuin kaikki
muut tähän maailmaan syntyneet vaeltavat ritarit.

Don Quijote aikoi nousta rankaisemaan poikaa, mutta tämä pisti
niin vilkkaaksi juoksuksi, ettei kukaan katsonut maksavan vaivaa
lähteä häntä tavoittamaan. Don Quijote oli ylen nolona Andres-pojan
kertomuksen vuoksi, ja toisten täytyi parhaansa mukaan pidättää
nauruansa, jotta hän ei joutunut aivan pahan häpeän ja hämmennyksen
valtaan.




Kahdesneljättä luku,

jossa kerrotaan, mitä majatalossa sattui Don Quijoten koko seurueelle.


Kun maukas ateria oli lopetettu, he satuloivat kohta juhtansa ja
saapuivat seuraavana päivänä, mitään kertomisen arvoista kokematta,
majataloon, joka oli Sancho Panzalle pelon ja kauhistuksen paikka;
mutta hän ei voinut sitä väistää, vaikka hyvinkin teki mieli olla
sinne menemättä. Nähdessään Don Quijoten ja Sanchon saapuvan emäntä,
isäntä, heidän tyttärensä ja Maritornes lähtivät erittäin iloisin elein
ja ilmein ottamaan heitä vastaan. Don Quijote tervehti heitä tyynesti
ja arvokkaasti kehoittaen valmistamaan hänelle paremman vuoteen kuin
viime kerralla. Siihen vastasi emäntä, että hänelle laitettaisiin
ruhtinaallinen yösija, jos hän maksaisi paremmin kuin taannoin. Don
Quijote lupasi maksaa, ja niin he järjestivät hänelle siedettävän
sijan samaan ullakkosuojaan, ja hän meni heti levolle, koska oli kovin
nääntynyt sekä ruumiiltaan että sielultaan.

Hän oli tuskin ehtinyt mennä suojaansa, kun emäntä hyökkäsi parturin
kimppuun, kävi kiinni hänen partaansa ja sanoi:

‒ Ettepä totta totisesti käytäkään häntääni enää partananne; antakaa
tänne minun häntäni, sillä mieheni kalut viruvat pitkin lattiaa, niin
että saa ihan hävetä; tarkoitan kampaa, jonka hän aina pisti hyvään
häntääni.

Parturi ei mielinyt sitä luovuttaa, kiskoipa emäntä kuinka tuimasti
tahansa; mutta lisensiaatti vihdoin kehoitti häntä antamaan sen,
koska tuo juoni ei ollut enää tarpeen, vaan hän voi ilmaista
itsensä ja näyttäytyä omassa hahmossaan sekä sanoa Don Quijotelle,
että oli rosvomaisten kaleerivankien käsiin jouduttuaan tullut
pakomatkallaan tähän majataloon; jos Don Quijote kysyisi, mihin
prinsessan asepalvelija oli joutunut, sopi hänelle vastata, että
prinsessa oli lähettänyt hänet ennakolta ilmoittamaan valtakuntansa
asukkaille olevansa tulossa tuoden mukanaan heidän kaikkien
vapauttajaa. Parturi jätti nyt vapaaehtoisesti hännän emännälle, ja
samoin palautettiin hänelle kaikki muut tarpeet, jotka hän oli heille
lainannut Don Quijoten vapauttamista varten. Kaikki majatalossa olevat
ihmettelivät kovin Dorotean kauneutta ja myös paimenena esiintyvän
Cardenion kaunista ulkomuotoa. Kirkkoherran toimesta ryhdyttiin
heille järjestämään ateriaa niistä ruokavaroista, mitä majatalosta
saattoi löytyä, ja isäntä, joka toivoi nyt saavansa paremman maksun
kuin taannoin, valmisti heille viipymättä siedettävän päivällisen.
Don Quijote nukkui yhä, ja toiset katsoivat parhaaksi olla häntä
herättämättä, koska nukkumisesta oli hänelle nyt enemmän hyötyä kuin
syömisestä. Aterian aikana he keskustelivat isännän, hänen vaimonsa,
tyttärensä, Maritornes-piikaisen ja kaikkien matkustavaisten
läsnäollessa Don Quijoten merkillisestä hulluudesta ja kuinka olivat
hänet löytäneet. Emäntä kertoi, mitä he olivat saaneet kokea hänen
ja muulinajajan tähden, katsahti sitten ympärilleen, oliko Sancho
läsnä, ja kertoi, kun häntä ei näkynyt, koko hänen poukotuksensa, mikä
huvitti kuulijoita melkoisesti. Kun kirkkoherra sitten sanoi, että
Don Quijotelta olivat vieneet järjen hänen lukemansa ritariromaanit,
virkkoi majatalon isäntä:

‒ Minä en ymmärrä, kuinka se on mahdollista; ei näet minun
käsittääkseni tosiaankaan ole maailmassa mitään parempaa luettavaa.
Minulla on niitä pari kolme kappaletta muitten paperien ohella, ja
ne ovat todella vuodattaneet minuun uutta elämää, eikä ainoastaan
minuun, vaan moniin muihinkin; elonkorjuun aikana näet tänne kerääntyy
pyhäisin paljon leikkuuväkeä, ja joukossa on aina joku lukutaitoinen,
joka käy käsiksi kirjoihini, ja niin meitä sijoittuu hänen ympärilleen
neljättäkymmentä henkeä kuuntelemaan niin hyvillä mielin, että harmaat
haivenemme karisevat pois; ainakin itsestäni tiedän sanoa, että
kuullessani niistä valtavista ja hirmuisista iskuista, joita ritarit
jakelevat, tekee mieleni samoin iskeä, ja kernaasti minä kuuntelisin
sellaisia kertomuksia yöt päivät.

— Samoin minä; — sanoi emäntä — minulla näet ei ole talossani
rauhallista hetkeä milloinkaan muulloin kuin teidän niitä
kuunnellessanne; silloin olette siihen niin syventynyt, ettette muista
rähistä, kuten tavallisesti.

— Niin on laita, — virkkoi Maritornes — ja kuuntelenpa minäkin
mielelläni noita juttuja, sillä ne ovat erittäin sieviä, varsinkin,
kun kerrotaan, kuinka joku ylhäinen nainen on pomeranssipuitten alla
sylityksin ritarinsa kanssa ja heidän vartianaan on siinä vanhempi
rouva, kateuden ja pelon kalvamana. Niin, totisesti, se on mieluisaa
kuin mesi.

‒ Entä mitä arvelette te, nuori neiti? — kysyi kirkkoherra kääntyen
isännän tyttären puoleen.

— En tiedä, armollinen herra, en tosiaankaan; — vastasi tyttö —
kuuntelenhan niitä minäkin, ja tunnustan kyllä, että kuunteleminen
minua miellyttää, vaikka en siitä mitään ymmärrä; mutta en minä
pidä niistä iskuista, jotka isääni niin huvittavat, vaan enemmän
niistä valituksista, joihin ritarit puhkeavat ollessaan kaukana
rakastetuistaan, sillä ne tosiaankin saavat minut toisinaan itkuun
pillahtamaan, niin kovin minun tulee heitä surku.

— Te siis kaiketi lohduttaisitte heitä, nuori neiti, — sanoi Dorotea —
jos he itkisivät teidän tähtenne?

— En tiedä, mitä tekisin, — vastasi tyttö — tiedän vain noiden
naisten joukossa olevan muutamia niin julmia, että heidän ritarinsa
nimittävät heitä naarastiikereiksi ja -jalopeuroiksi ja antavat heille
lukemattomia muita rumia nimiä. Herra siunatkoon, en minä tiedä,
millaista säälimätöntä ja tunnotonta väkeä he ovatkaan, kun mieluummin
antavat kunniallisen miehen kuolla tai menettää järkensä kuin häneen
katsahtavat. En minä ymmärrä, mitä sellainen teeskentely pyhittää; jos
he menettelevät niin siveytensä vuoksi, menkööt naimisiin ritariensa
kanssa, sillä nämä eivät mitään muuta halua.

— Vaiti, lapsikulta; — virkkoi emäntä — sinulla näyttää olevan täysi
selko näistä seikoista, ja nuorten tyttöjen ei sovi tietää eikä puhua
niin paljon.

— Enhän voinut olla vastaamatta, — sanoi tyttö — kun tämä herra minulta
kysyi.

— Hyvä, — sanoi kirkkoherra — tuokaahan nyt, herra isäntä, tänne ne
kirjat; tekee mieleni niitä nähdä.

— Kernaasti — vastasi isäntä.

Hän meni omaan huoneeseensa ja toi sieltä vanhan, vitjoilla suljetun
matkalaukun. Sen avattuaan hän otti sieltä kolme isoa kirjaa ja
muutamia erittäin kauniilla käsialalla kirjoitettuja papereita.
Ensimmäisen avaamansa kirjan kirkkoherra havaitsi olevan _Traakian
Cirongilio_, toinen oli _Hyrkanian Felixmarte_ ja kolmas Suuren
Sotapäällikön Gonzalo Hernandez Cordobalaisen[10] historia sekä Diego
Garcia de Paredesin[11] elämäkerta. Luettuaan molemmat ensinmainitut
kirjannimet kirkkoherra kääntyi sanomaan parturille:

— Meiltä puuttuu tässä nyt ystäväni emännöitsijä ja sisarentytär.

— Emme me heitä kaipaa, — vastasi parturi — sillä voinhan minäkin
kantaa ne pihalle tai lieteen, ja eikös tuossa tulisijassa olekin oiva
roihu.

— Aikooko teidän armonne siis polttaa minun kirjani? — kysyi isäntä.

— En muita kuin nämä kaksi, Don Cirongilion ja Felixmarten.

— Ovatko siis kirjani — virkkoi isäntä — kukaties harhaoppisia ja
skemaattisia, koska mielitte ne polttaa?

— Tarkoitatte kaiketi skismaattisia, ystäväni, — sanoi parturi — eikä
skemaattisia.

— Niin kyllä — vastasi isäntä. — Mutta jos haluatte jonkin niistä
polttaa, niin olkoon se tuo Suuri Sotapäällikkö ja tuo Diego Garcia,
sillä mieluummin sallisin polttaa oman poikani kuin kumpaakaan näistä
toisista.

‒ Hyvä ystävä, — sanoi kirkkoherra — nämä molemmat kirjat ovat
pelkkää valhetta ja täynnä typerää lorua ja mielettömyyksiä, mutta
tämä Suuresta Sotapäälliköstä kertova on todellista historiaa ja
kuvailee, mitä teki aikoinaan Gonzalo Hernandez Cordobalainen, joka
lukuisien ja suurten mainetöittensä vuoksi ansaitsi koko maailmalta
nimen Suuri Sotapäällikkö, kuuluisan ja loistavan liikanimen, jonka
yksin hän on ansainnut; tämä Diego Garcia de Paredes taas oli
oivallinen ritari, kotoisin Trujillon kaupungista Extremadurasta,
erinomaisen urhoollinen sotilas ja niin väkevä, että pidätti yhdellä
sormellaan myllynrattaan sen parhaillaan pyöriä viuhuessa; kerran hän
taas sijoittui lyömämiekkoineen sillankorvaan ja esti suunnattoman
sotajoukon pääsemästä siitä kulkemaan; ja muitakin tekoja hän suoritti
sellaisia, että ne, jos niistä olisi kirjoittanut joku toinen vapaasti
ja puolueettomasti, sen sijaan, että hän kertoo ja kirjoittaa ne itse
niin vaatimattomasti kuin omaa kronikkaansa sepittävän ritarin sopii,
olisivat saattaneet unohduksiin kaikenlaisten Hektorien, Akhilleusten
ja Rolandien sankariteot.

— Hyvä isä sentään! — huudahti majatalon isäntä. — Mitä ihmettelemistä
siinä on, että hän myllynrattaan pidätti! Totta totisesti, teidän
armonne pitäisi nyt lukea, mitä minä olen lukenut Hyrkanian
Felixmartesta: hän katkaisi yhdellä ainoalla sivalluksella vyötäisistä
poikki viisi jättiläistä, kuin ne olisivat olleet sellaisia
papu-ukkoja, joita lapset rakentelevat. Toisella kertaa hän hyökkäsi
valtavan suurta ja ylen voimallista sotajoukkoa vastaan, jossa oli
enemmän kuin miljoona kuusisataatuhatta sotamiestä, kaikki asestettuja
kiireestä kantapäähän, ja löi hajalle koko joukon kuin se olisi ollut
lammaslauma. Entä mitä sanotte oivallisesta Traakian Cirongiliosta,
joka oli niin urhea ja pelkäämätön kuin nähdään kirjasta, missä
kerrotaan, että hänen kulkiessaan erästä virtaa nousi vedestä tulta
purskuttava louhikäärme ja että hän sen nähtyään syöksyi sen kimppuun,
istuutui hajareisin sen suomuiseen selkään ja kuristi sitä molemmin
käsin kurkusta niin voimallisesti, ettei louhikäärmeellä, joka havaitsi
olevansa tukehtumassa, ollut muuta neuvoa kuin painua virran pohjaan
vieden mukanaan ratsastajansa, joka ei millään ehdolla tahtonut päästää
sitä irti? Ja kun he ehtivät sinne alas, niin ritari huomasi olevansa
ihmeen ihanissa linnoissa ja puutarhoissa, ja louhikäärme muuttui
samassa vanhaksi äijäksi, joka kertoi hänelle sellaisia seikkoja,
ettei paremmista apua. Saatte olla aivan hiljaa, herra, sillä varmaan
menisitte ilosta ihan sekaisin, jos sen kuulisitte. Häpeään siinä
joutuvat Suuri Sotapäällikkö ja tuo teidän mainitsemanne Diego Garcia!

Tämän kuullessaan Dorotea sanoi hiljaa Gardeniolle:

— Eipä paljon puutu, että isäntämme on toinen Don Quijote.

— Siltä minustakin näyttää; — vastasi Cardenio — mikäli näet hänen
puheestaan voi päättää, pitää hän aivan varmana, että kaikki, mitä
näissä kirjoissa kerrotaan, on tapahtunut ihan pilkulleen niinkuin
niihin on kirjoitettu, eivätkä paljasjalkamunkitkaan saisi häntä toisin
uskomaan.

— Ottakaa huomioon, hyvä ystävä, — virkkoi jälleen kirkkoherra
— ettei maailmassa ole milloinkaan ollut Hyrkanian Felixmartea
eikä Traakian Cirongilioa eikä muita sellaisia ritareita, joista
ritariromaanit kertovat; kaiken sen ovat kokoonpanneet ja keksineet
joutilaat päät sepittäen niitä teidän mainitsemassanne tarkoituksessa,
nimittäin ajankuluksi; sellaisena huvinahan niiden lukeminen on
leikkuuväellennekin. Minä näet tosiaankin vannon ja vakuutan teille,
ettei sellaisia ritareita ole koskaan maailmassa ollut eikä sellaisia
suurtöitä ja mielettömyyksiä ole maan päällä milloinkaan tehty.

‒ Juoskoon toinen koira tuon luun perään — vastasi isäntä. Ikäänkuin
minä en osaisi sormiani laskea enkä tietäisi, mistä minua kenkä
puristaa! Teidän armonne ei pidä luulla voivansa vetää minua nenästä,
sillä minä en totta totisesti ole niin höperö. Sepä vasta laitaa,
että teidän armonne tahtoo minulle uskotella kaiken näissä hyvissä
kirjoissa kerrotun olevan pelkkää hullutusta ja valhetta, vaikka niiden
painattamiseen on antanut luvan kuninkaallinen valtaneuvosto, ikäänkuin
siihen kuuluisi väkeä, joka sallisi painattaa sellaisen kokoelman
valheita, taisteluita ja noituuksia, että niistä voi mennä pää sekaisin!

— Sanoinhan teille jo, ystäväiseni, — virkkoi kirkkoherra — että
se tapahtuu joutilaitten ajatustemme huvittamiseksi; samoinkuin
hyvinjärjestetyissä valtioissa sallitaan shakkipeli, pallo- ja
biljardileikit niiden harvojen huviksi, jotka eivät halua, eivät saa
eivätkä voi tehdä työtä, sallitaan myös painettavan ja luettavan
sellaisia kirjoja, koska näet otaksutaan, kuten todella onkin laita,
ettei voi olla ketään niin tietämätöntä, joka pitäisi yhtäkään näistä
kirjoista todenperäisenä historiana. Ja jos minulla nyt olisi lupa ja
kuulijani niin haluaisivat, lausuisin siitä, mitä ritariromaanien tulee
sisältää ollakseen hyviä, sellaista, mikä kenties olisi muutamille
hyödyllistä, jopa mieluisiakin; mutta minä toivon tulevan ajan, jolloin
saan seikan ilmoittaa henkilölle, joka kykenee asian korjaamaan.
Toistaiseksi siis, herra majatalonisäntä, uskokaa, mitä olen teille
sanonut, ottakaa kirjanne, selviytykää niin hyvin kuin osaatte niiden
totuuksista tai valheista, olkoot ne teille hyväksikin hyödyksi, ja
suokoon Jumala, ettette joudu ontumaan samaa jalkaa kuin vieraanne Don
Quijote!

— Enpä suinkaan; — vastasi isäntä — niin hullu en ole, että rupeaisin
vaeltavaksi ritariksi, sillä huomaanhan selvästi, ettei nykyaikana ole
käytännössä sama tapa kuin ennen vanhaan, jolloin noiden kuuluisien
ritarien kerrotaan vaeltaneen maailmalla.

Tämän keskustelun aikana oli huoneeseen tullut Sancho, joka joutui
ankaran hämmingin valtaan ja kovin mietteliääksi kuullessaan
sanottavan, etteivät vaeltavat ritarit olleetkaan enää käytännössä ja
että kaikki ritarikertomukset olivat pelkkää lorua ja valhetta, ja
niin hän mielessään päätti odottaa, mihin tämä hänen isäntänsä retki
johtaisi, sekä ajatteli jättää hänet ja palata vaimonsa ja lastensa luo
tavallisiin töihinsä, ellei matka päättyisikään niin onnellisesti kuin
hän luuli.

Isäntä oli viemässä pois matkalaukkua ja kirjoja, kun kirkkoherra sanoi
hänelle:

— Odottakaahan, minä haluan katsoa, mitä papereita ovat nuo, jotka on
kirjoitettu niin hyvällä käsialalla.

Isäntä otti ne ja ojensi luettaviksi kirkkoherralle, joka huomasi siinä
olevan suunnilleen kahdeksan käsinkirjoitettua arkkia, alussa suurin
kirjaimin piirretty nimi: _Kertomus mielettömästä uteliaisuudesta_.
Kirkkoherra luki itsekseen kolme neljä riviä ja sanoi:

‒ Tämän kertomuksen nimi tosiaan miellyttää minua melkoisesti, ja minua
haluttaa lukea se kokonaan.

Siihen vastasi isäntä:

‒ Teidän arvoisuutenne voi hyvinkin sen lukea, sillä minä voin sanoa,
että erinäiset vieraat, jotka ovat sen täällä lukeneet, ovat olleet
siihen varsin tyytyväiset ja ovat hartaasti sitä minulta pyytäneet;
mutta minä en ole halunnut sitä antaa, koska olen ajatellut palauttaa
sen sille henkilölle, joka unohti tänne tämän matkalaukun ja nämä
kirjat ja paperit; onhan näet mahdollista, että niiden omistaja
joskus tänne palaa, ja vaikka tiedän kirjoja kaipaavani, luovutan
ne varmaan takaisin, sillä olenhan kumminkin kristitty, vaikka olen
majatalonpitäjä.

— Olette aivan oikeassa, ystäväni, — virkkoi kirkkoherra — mutta
sallittehan sentään jäljentää kertomuksen, jos se minua miellyttää.

— Varsin kernaasti — vastasi isäntä.

— Heidän näin keskustellessaan Cardenio oli ottanut kertomuksen ja
alkanut sitä lukea. Se miellytti häntäkin, joten hän pyysi kirkkoherraa
lukemaan sen ääneen, niin että kaikki sen kuulisivat.

— Lukisin mielelläni, — vastasi kirkkoherra — ellei nyt olisi parempi
käyttää aikaa nukkumiseen kuin lukemiseen.

— Minä lepään aivan riittävästi, — sanoi Dorotea — jos saan kuluttaa
aikaa kuuntelemalla jotakin kertomusta; mieleni näet ei ole vielä niin
tyyni, että sallisi minun nukkua, vaikka se olisikin tarpeen.

— Koska niin on laita, — sanoi kirkkoherra — luen sen, vaikka vain
uteliaisuudesta: ehkä siinä on jotakin hupaista.

Mestari Nicolas yhtyi pyyntöön, samoin Sancho. Sen kuultuaan ja arvaten
tuottavansa kaikille nautintoa ja itse sitä saavansa hän virkkoi:

— No niin, kuunnelkaa siis tarkkaavasti; kertomus näet alkaa näin.




Kolmasneljättä luku,

jossa esitetään kertomus mielettömästä uteliaisuudesta.


Firenzessä, rikkaassa ja kuuluisassa Italian kaupungissa, siinä
maakunnassa, jota mainitaan Toscanan nimellä, elivät Anselmo ja
Lotario, kaksi rikasta ja ylhäistä aatelismiestä, jotka olivat niin
hyvät ystävät, että kaikki heidän tuttavansa nimittivät heitä, ylistäen
ja heidän omaa nimeään mainitsematta, vain ystävyksiksi. He olivat
naimattomat, nuoret, samanikäiset ja elämäntavoiltaankin samanlaiset,
ja tämä kaikki riitti liittämään heidät toisiinsa molemminpuolisin
kiintymyksin. Anselmo tosin taipui lemmenhuveihin hiukan enemmän
kuin Lotario, jota viehättivät metsästyksen ilot, mutta tilaisuuden
sattuessa Anselmo luopui mielihaluistaan noudattaakseen Lotarion
taipumusta ja Lotario luopui omistaan yhtyäkseen Aselmon huveihin; ja
siten heidän mielensä sointuivat yhteen niin hyvin, ettei tarkinkaan
kello olisi voinut käydä niin moitteettomasti.

Anselmo oli silmittömästi rakastunut erääseen samassa kaupungissa
asuvaan ylhäiseen ja kauniiseen neitoon, joka oli hyvien vanhempien
tytär ja itse niin siveä, että Anselmo päätti, saaden suostumuksen
ystävältään Lotariolta, jota kuulematta ei koskaan mitään tehnyt,
pyytää häntä puolisokseen hänen vanhemmiltaan, kuten sitten tekikin.
Lotario kosi hänen puolestaan suorittaen tehtävän täysin ystävänsä
toivomuksen mukaan, joten tämä sai aivan pian omakseen, mitä oli
halunnut, ja Camila oli niin onnellinen saatuaan puolisokseen Anselmon,
että kiitti siitä lakkaamatta taivasta ja Lotariota, jonka toimesta
tämä suuri onni oli tullut hänen osakseen. Ensimmäisinä päivinä,
tavanmukaisen hääilon yhä jatkuessa, Lotario kävi vielä ystävänsä
Anselmon luona, kuten ennen, kokien kunnioittaa, juhlia ja huvittaa
häntä niin hyvin kuin osasi; mutta kun häät sitten olivat päättyneet ja
vierailu- ja onnittelukäynnit vastanaineitten luona olivat vähentyneet,
alkoi Lotario tahallaan laiminlyödä vierailuaan Anselmon luona, koska
ajatteli (kuten kaikkien ymmärtäväisten ihmisten tulee ajatella), ettei
sovi käydä tervehtimässä naineita ystäviään yhtä vapaasti ja usein kuin
aikaisemmin, heidän ollessaan vielä nuoria miehiä; vaikka näet hyvä ja
aito rakkaus ei voi eikä saakaan olla millään muotoa epäluuloinen, on
naineen miehen kunnia kumminkin niin arka, että sitä näyttävät voivan
loukata omat veljetkin ja vielä enemmän ystävät.

Anselmo huomasi Lotarion syrjäänvetäytymisen ja valitti kovin hänen
menettelyään sanoen, ettei hän, jos olisi tietänyt Lotarion hänen
naimisiinmenonsa vuoksi lakkaavan seurustelemasta hänen kanssaan
samoinkuin ennen, olisi milloinkaan naimisiin mennyt, että hänen
ei pitänyt yksinomaan senvuoksi, että halusi näytellä varovaisen
osaa, sallia tuon kauniin, kuuluisan ja miellyttävän nimityksen
»ystävykset», jonka he olivat hänen vielä poikamiehenä ollessaan
ansainneet moitteettomalla sopuisuudellaan, joutua hukkaan, että hän,
jos heidän kesken sopi sellaista lausepartta käyttää, pyysi Lotarioa
olemaan jälleen hänen luonaan kuin kotonaan, vakuuttaen vielä, ettei
hänen puolisonsa Camila halunnut eikä tahtonut muuta kuin mitä hän
toivoi hänen haluavan ja tahtovan ja että hän, hyvin tietäen, kuinka
vilpittömästi he olivat toisiinsa kiintyneet, oli ihmeissään, kun näki
hänen niin heitä välttelevän.

Näihin ja moniin muihin esityksiin, joilla Anselmo koki taivuttaa
Lotarioa seurustelemaan hänen luonaan kuten aina ennenkin, Lotario
vastasi niin viisaasti, älykkäästi ja harkiten, että Anselmo sai
varman vakuuden ystävänsä hyvästä tarkoituksesta, ja niin he sopivat,
että Lotario kävisi heidän luonaan päivällisellä kahdesti viikossa
sekä pyhisin; mutta siitä huolimatta, että he tämän sopimuksen
tekivät, Lotario päätti visusti välttää kaikkea, mikä ei ollut
eduksi hänen ystävänsä kunnialle, koska piti hänen hyvää mainettaan
kalliimpana kuin omaa kunniaansa. Hän sanoi, ja varsin sattuvasti,
että aviomiehen, jolle taivas on suonut kauniin vaimon, tulee yhtä
tarkoin pitää silmällä, keitä tuttavia kutsuu luokseen, kuin tarkata,
kenen naistuttaviensa kanssa hänen vaimonsa seurustelee; sillä kaikki
se, mitä ei suunnitella ja suoriteta toreilla, kirkoissa, julkisissa
juhlissa ja hartauskäynneillä (seikkoja, joita aviomiesten ei aina
tule vaimoiltaan kieltää), sovitaan ja pannaan täytäntöön sen
ystävättären tai naissukulaisen luona, johon parhaimmin luotetaan.
Lotario sanoi vielä, että jokaisella aviomiehellä täytyy välttämättä
olla ystävä, joka huomauttaa hänelle kaikista hänen menettelyssään
sattuvista laiminlyönneistä, koska usein sattuu, ettei mies,
vaimoansa erinomaisesti rakastaen, häntä varoita eikä, peläten häntä
loukkaavansa, kehoita häntä tekemään tai olemaan tekemättä sellaista,
minkä tekeminen tai tekemättäjättäminen olisi hänelle kunniaksi tai
moitteeksi, mikä kaikki voitaisiin helposti auttaa, jos ystävä siitä
huomauttaisi. Mutta mistä löytääkään niin älykkään, niin uskollisen
ja aito ystävän kuin Lotario tässä vaatii? Sitä en tosiaankaan tiedä;
mutta Lotario piti kumminkin erittäin huolellisesti ja tarkasti
silmällä ystävänsä kunniaa koettaen rajoittaa, vähentää ja lyhentää
niitä päiviä ja hetkiä, joina hänen sopimuksen mukaan tuli käydä
hänen luonaan, jotta joutilas väki ja pälyilevät ja pahansuovat
silmät eivät katsoisi pahaksi, että rikas nuori herra, aatelinen ja
hyväsukuinen sekä kaikin puolin niin etevä kuin uskoi olevansa, sai
vapaasti käydä Camilan laisen kauniin naisen talossa; vaikka näet
Camilan hyve ja kunto saattoi hillitä jokaisen parjaavan kielen, ei
Lotario kumminkaan tahtonut saattaa hänen enempää kuin ystävänsäkään
hyvää nimeä ja mainetta epäilyksenalaiseksi, vaan askarteli sovittuina
päivinä enimmälti muissa tehtävissä, joita väitti välttämättömiksi.
Niin kuluivat monet päivän hetket ja osat toisen valittaessa ja toisen
esittäessä puolusteluja. Sattui sitten, että heidän ollessaan eräänä
päivänä kävelemässä niityllä kaupungin ulkopuolella Anselmo puhui
Lotariolle seuraavaan tapaan:

— Sinä arvaat varmaan, ystäväni Lotario, etten minä, jolle Jumala
on osoittanut erinomaista armoa sallimalla minun syntyä sellaisista
vanhemmista kuin minun vanhempani olivat ja jakamalla minulle runsain
käsin sekä niin sanottuja luonnon- että myös onnenlahjoja, suinkaan
voi kyllin kiittää osakseni tulleesta hyvästä, varsinkaan siitä, että
olen saanut ystäväkseni sinut ja vaimokseni Camilan, kaksi aarretta,
joita arvostan ainakin niin hyvin kuin osaan, joskaan en niin hyvin
kuin minun tulisi. Kaikista näistä eduista huolimatta, jotka yleensä
yksin riittävät ihmisten onnellisen elämän edellytykseksi, minä
kumminkin tunnen itse olevani maailman alakuloisin ja tyytymättömin
ihminen; minua näet on ahdistanut ja kiusannut, en tiedä kuinka kauan,
eräs halu, joka on niin eriskummallinen ja tavallisuudesta poikkeava,
että oudoksun itseäni ja syytän ja soimaankin yksin ollessani, kokien
sitä vaientaa ja salata omilta ajatuksiltani; mutta minun on ollut
mahdoton pitää omanani tätä salaisuutta, yhtä mahdoton kuin jos olisin
tahallani päättänyt ilmaista sen koko maailmalle. Ja koska se kerran
on ilmaistava, tahdon sijoittaa sen sinun vaiteliaisuutesi arkistoon,
luottaen siihen, että niin menetellen ja sinun uskollisena ystävänä
minua uutterasti auttaessasi aivan pian vapaudun tuskasta, jota se
minulle tuottaa, niin että hilpeyteni sinun huolenpitosi avulla kasvaa
samaan määrään kuin alakuloisuuteni oman hulluuteni tähden.

Anselmon sanat saivat Lotarion jännittyneen odotuksen valtaan, ja hänen
oli mahdoton arvata, mihin niin pitkä valmistelu tai johdanto saattoi
tähdätä; ja vaikka hän mietti mielessään sinne tänne, mikä saattoi olla
se halu, joka niin kovin kiusasi hänen ystäväänsä, ei hän kertaakaan
osunut lähelle oikeata. Vapautuakseen siitä ahdistuksesta, jonka tuo
jännitystila synnytti, hän sanoi Anselmolle, että tämä ilmeisesti
loukkasi heidän vakaata ystävyyttään etsimällä verukkeita tahtoessaan
hänelle uskoa salaisimpia ajatuksiaan, koska saattoi varmasti
edellyttää saavansa häneltä joko hyviä neuvoja asian sietämiseksi tai
keinoja sen korjaamiseksi.

— Se on totta, — vastasi Anselmo — ja siihen luottaen sanon sinulle,
rakas Lotario, että minua kiusaa halu saada tietää, onko vaimoni
Camila niin siveä ja moitteeton kuin uskon, enkä minä voi saada sitä
selville muuten kuin koettelemalla hänen siveytensä laatua niinkuin
tuli koettelee kullan ja osoittaa sen aitouden. Minä näet olen sitä
mieltä, ystäväni, että naisen siveys tai siveydenpuute osoittautuu vain
silloin, kun hän joutuu kiusaukseen, ja että luja on vain se, joka ei
taivu vääjäämättömien rakastajien lupauksista, lahjoista, kyynelistä
eikä heidän alinomaisesta tungettelustaan. Mitä kiittämistä näet onkaan
siinä, — sanoi Anselmo — että vaimo on siveä, ellei kukaan häntä
kehoita olemaan kehno? Miksi ihmettelisimme, että se, jolle ei suoda
tilaisuutta hairahtua, säilyy kunniallisena ja arkana, kun hänellä
vielä on mies, jonka hän tietää ensimmäisen harha-askelen sattuessa
hänet surmaavan? Niinmuodoin en tahdo kunnioittaa naista, joka on
siveä pelosta tai siksi, että häneltä puuttuu tilaisuutta, niinkuin
kunnioitan sitä, joka on houkutuksista ja kiusauksista suoriutunut
seppelpäänä voittajana. Näistä ja monista muista syistä, jotka
voisin sinulle mainita mielipiteeni tueksi, haluan vaimoni Camilan
kokevan nämä vaikeudet ja joutuvan koeteltavaksi lemmenhoukutusten
ja kiusausten kiirastuleen, ja hänen koettelijansa tulee olla
kyllin arvokas kohdistamaan pyyteensä häneen. Ja jos vaimoni, kuten
uskon, suoriutuu tästä taistelusta voittajana, niin minä pidän
onneani verrattomana; silloin voin sanoa, että kaikki toiveeni ovat
täyttyneet, silloin sanon, että osakseni on tullut luja nainen, josta
Viisas puhuu[12] kysyessään: Kuka hänet löytää? Jos taas käy toisin
kuin ajattelen, niin tyydytys siitä, että huomaan olleeni oikeassa,
saa minut kipua tuntematta kestämään tuskan, jonka niin kalliilla
hinnalla saatu kokemus voi synnyttää. Koska sitäpaitsi on ennakolta
varmaa, ettei mikään, mitä voit sanoa toivomustani vastaan, millään
tavalla pidätä minua sitä toteuttamasta, pyydän sinua, rakas Lotario,
suostumaan välineekseni tämän mielijohteen! toimeenpanossa. Minä
hankin sinulle tilaisuuden sen suorittamiseen, eikä sinulta tule
puuttumaan mitään sellaista, minkä katson tarpeelliseksi johdatettaessa
kiusaukseen kunniallista, kunnioitettua, pidättyväistä ja uskollista
vaimoa. Ja tämän vaikean tehtävän uskomiseen sinulle minua kehoittaa
muun muassa se ajatus, ettet sinä, jos voitat Camilan, kehittele
voittoasi äärimmilleen ja täydelliseksi, vaan ainoastaan siihen
määrään, että kunniallisuuden rajoissa pysyen katsotaan tapahtuneeksi,
minkä tulisi tapahtua, joten minua solvaa vain hänen pyyteensä ja
kokemani loukkauksen kätkee sinun moitteeton vaiteliaisuutesi, jonka
tiedän itseäni koskevissa seikoissa iäiseksi kuin kuoleman hiljaisuus.
Jos siis mielit minun pääsevän elämään, jota sopii elämäksi nimittää,
niin sinun tulee kohta käydä tähän lemmentaisteluun, ei penseänä ja
velttona, vaan niin innokkaasti ja uutterasti kuin toiveeni vaatii ja
niin vilpittömästi kuin katson ystävyytemme edellyttävän.

Näin puhui Anselmo Lotariolle, joka kuunteli kaikkea tuota niin
tarkkaavasti, ettei jo mainittuja sanoja lukuunottamatta avannut
suutaan, ennenkuin toinen oli esityksensä päättänyt. Havaittuaan,
ettei Anselmo enää puhunut, hän ensin katseli ystäväänsä kuin jotakin
milloinkaan ennen näkemätöntä, mikä herätti hänessä ihmetystä ja
hämmästystä, ja virkkoi sitten:

— En voi saada itseäni uskomaan, parahin Anselmo, ettei se, mitä olet
minulle sanonut, ole pelkkää pilaa; jos näet olisin otaksunut sinun
puhuvan tosissasi, en olisi suinkaan sallinut sinun menevän niin
pitkälle, vaan olisin keskeyttänyt pitkän esityksesi lakkaamalla sitä
kuuntelemasta. Minusta näyttää aivan varmalta, ettet sinä tunne minua
tai etten minä tunne sinua. Ei kumminkaan; tiedänhän minä, että sinä
olet Anselmo, ja sinä tiedät, että minä olen Lotario. Ikävää on, että
minä ajattelen sinun muuttuneen entisestäsi, toiseksi Anselmoksi, ja
että sinä puolestasi olet nähtävästi ajatellut, etten minäkään ole se
Lotario, joka minun tulisi olla, sillä se, mitä minulle sanoit, ei ole
tutun ystäväni Anselmon puhetta, eikä sitä, mitä minulta pyydät, sovi
pyytää tuntemaltasi Lotariolta; hyvien ystävysten näet tulee koetella
toisiaan ja vedota heihin _usque ad aras_, kuten sanoi runoilija
tarkoittaen sillä, ettei heidän pidä vedota ystävyyden suomaan apuun
sellaisissa seikoissa, joissa rikotaan Jumalaa vastaan. Jos siis
pakana käsitti siten ystävyyden, kuinka paljon suuremmalla syyllä
tulee se käsittää sellaiseksi kristityn, joka tietää, ettei mikään
mainen ystävyys saa rikkoa ihmisen ystävyyssuhdetta Jumalaan? Ja jos
ystävä meneekin niin pitkälle, että jättää ottamatta huomioon taivaan
pitäen silmällä vain ystäväänsä, ei niin saa tapahtua joutavien ja
vähäpätöisten seikkojen vuoksi, vaan yksin sellaisten tähden, jotka
vaarantavat ystävän kunniaa tai elämää. Sanohan minulle nyt, Anselmo,
kumpi niistä, kunniasi vai henkesi, on vaarassa, niin että minun täytyy
uskaltaa suostua pyyntöösi ja suorittaa ehdottamasi lainen inhoittava
teko? Varmasti ei kumpikaan. Mikäli ymmärrän, vaadit minua pikemmin
yrittämään kaikin neuvoin riistää sinulta ja samalla myös itseltäni
kunniaa ja henkeä. Jos näet minun tulee pyrkiä riistämään sinulta
kunniaa, on selvää, että riistän sinulta elämän, sillä kunniaton
ihminen on kehnompi kuin kuollut; ja jos minä olen, kuten sinä tahdot
minun olevan, suuren onnettomuutesi väline, enkö silloin joudu itsekin
kunniattomaksi ja niinmuodoin vaille elämää? Kuule minua, parahin
Anselmo, ja malta mielesi, niin ettet vastaa minulle, ennenkuin olen
saanut täysin sanotuksi, mitä mieleeni johtuu, kun ajattelen, mitä
toiveesi sinulta vaatii; onhan sittenkin aikaa sinun vastata lausumiini
ja minun sinua kuunnella.

— Olkoon menneeksi; — sanoi Anselmo — lausu, mitä mielit.

Lotario jatkoi näin:

— Minusta näyttää, Anselmo, että mielesi on nyt sellainen kuin maurien
aina; heitä näet ei voi saada käsittämään uskontonsa erheellisyyttä
esittämällä heille kohtia pyhästä Raamatusta eikä todistuksilla, jotka
noudattavat järjellistä harkintaa tai perustuvat uskonkappaleisiin,
vaan heille tulee tarjota havainnollisia, helppoja, tajuttavia, selviä
ja eittämättömiä esimerkkejä sekä vastaansanomattomia matemaattisia
todistuksia, sellaisia kuin »Jos yhtä suurista vähennetään yhtä
suuret, niin jäännöksetkin ovat yhtä suuret», ja elleivät he ymmärrä
tuota sanoista, kuten tosiaankaan eivät ymmärrä, täytyy osoittaa
se heille kouraantuntuvasti ja asettaa se heidän silmiensä eteen;
mutta sittenkään ei kukaan kykene saamaan heitä vakuutetuiksi pyhän
uskontomme totuuksista. Samaa menettelytapaa täytyy minun nyt käyttää
sinuun nähden, sillä mieleesi herännyt halu on niin harhaanjohtanut
ja niin kaukana kaikesta, missä on järjen varjoakaan, että uskon vain
tuhlaavani aikaa, jos käyn sinulle osoittamaan yksinkertaisuuttasi —
mainitakseni sitä nyt vain sillä nimellä — ja tekeepä mieleni jättää
sinut järjettömyytesi valtaan pahan aikeesi rangaistukseksi; mutta
niin ankarasta menettelystä minua kieltää sinua kohtaan tuntemani
ystävyys, joka ei salli minun jättää sinua niin ilmeiseen tuhoutumisen
vaaraan. Ja jotta tämän selvästi oivallat, sano minulle, Anselmo:
etkö sanonut minulle, että minun tulee johdattaa kiusaukseen siveää,
vietellä kunniallista, lahjoa uskollista, mielistellä järkevää?
Kieltämättä niin sanoit. Mutta mitä sinä oikeastaan vielä pyydät,
jos kerran tiedät, että sinulla on siveä, kunniallinen, uskollinen
ja järkevä vaimo? Ja jos uskot hänen suoriutuvan voittajana kaikista
hyökkäyksistäni, kuten hän epäilemättä tulee suoriutumaan, niin mitä
parempia mainesanoja aiot häneen sovittaa niiden lisäksi, jotka hänelle
jo kuuluvat, tai miten hän tulee silloin olemaan nykyisiänsä parempi?
Joko et pidä häntä sellaisena kuin sanot tai et tiedä, mitä pyydät.
Ellet pidä häntä sellaisena kuin sanot, niin ethän tahdo koetella häntä
muusta syystä kuin tehdäksesi hänelle, huonolle vaimolle, mitä haluat.
Jos hän sitävastoin on niin siveä kuin uskot, on mieletöntä asettaa
kokeen alaiseksi totuutta itseään, sillä hänen osakseen tulee sen
tapahduttua sama kunnioitus kuin ennen. Tästä siis seuraa välttämättä,
että sellaisten seikkojen suunnitteleminen, joista meille voi koitua
pikemmin vahinkoa kuin hyötyä, on älyttömien ja tuhmanrohkeitten asia,
varsinkin, kun he mielivät ryhtyä sellaiseen, niihin heitä ei mikään
vaadi eikä pakota ja mikä jo loitolta selvästi osoittaa, että siihen
ryhtyminen on ilmeistä hulluutta. Vaikeisiin tehtäviin käydään joko
Jumalan tai maailman tai molempien vuoksi: ne, joihin ryhdytään Jumalan
vuoksi, ovat niitä, joihin ryhtyivät pyhimykset tahtoessaan elää
enkelien elämää ihmisen hahmossa; niitä taas, joihin ryhdytään maailman
tähden, suorittavat ne, jotka liikkuvat lukemattomilla merillä, monissa
eri ilmastoissa ja useiden vieraiden kansojen keskuudessa hankkiakseen
sitä, mitä nimitetään onnen antimiksi; ne taas, joihin ryhdytään sekä
Jumalan että maailman tähden, kuuluvat urhoollisille sotureille, jotka
tuskin ehtivät huomata vihollisen varustuksissa pyöreän tykinkuulan
kokoisen aukon, kun jo yhtään pelkäämättä, ollenkaan harkitsematta ja
varomatta uhkaavaa vaaraa, halunsa siivittäminä pyrkivät taistelemaan
uskonsa, isänmaansa ja kuninkaansa puolesta syöksyen pelkäämättä
niihin tuhansiin kuolemanvaaroihin, jotka ovat heitä odottamassa.
Semmoisiin tehtäviin yleensä käydään, ja niistä koituu kunniaa,
mainetta ja hyötyä, vaikka niihin liittyy lukemattomia vastuksia
ja vaaroja; mutta siitä, jonka sinä sanot mieliväsi aloittaa ja
toteuttaa, ei sinulle koidu Jumalan kunniaa, ei onnen antimia eikä
mainetta ihmisten keskuudessa; vaikka näet suoriudutkin siitä toiveesi
mukaisesti, et kumminkaan tule tyytyväisemmäksi, et rikkaammaksi
etkä kunnioitetummaksi kuin olet nyt; jos taas et suoriudu, joudut
suurimpaan kurjuuteen, mitä ajatella saattaa, sillä silloin ei sinun
auta ajatella, ettei kukaan tiedä sinua kohdanneesta onnettomuudesta,
koska sinua riittävästi kiduttaa ja tuhoaa se, että itse sen tiedät.
Tämän totuuden varmennukseksi luen sinulle tässä stanssin, jonka on
sepittänyt kuuluisa runoilija Luigi Tansillo[13] sijoittaen sen _Pyhän
Pietarin kyynelten_ ensimmäiseen osaan. Se kuuluu näin:

    Kun aamu koittaa, mieltä Pietarin
    jää häpeä ja tuska tuivertamaan;
    hän yksin on, mut häpee kuitenkin,
    käy synnintunto sydänjuuriin hamaan:
    näät ilmitulo synnintuskihin
    jaloa miest' ei yksin murra lamaan —
    hän lankeemustaan häpee vaikertain,
    vaikk' ois sen nähneet maa ja taivas vain.

Sinä et siis voi tuskaasi välttää, vaikka sen salaat; päinvastoin:
joudut itkemään lakkaamatta, ja elleivät silmäsi kostukaan,
vuodatat kumminkin sydämen verikyyneliä, niinkuin niitä vuodatti
se yksinkertainen tohtori, jonka runoilijamme kertoo tehneen
maljakokeen,[14] minkä tekemisestä Rinaldo, paremmin asiaa harkiten,
pidättyi; vaikka näet tuo onkin runoilijan keksimää, sisältyy siihen
kumminkin salattua opettavaa tarkoitusta, joka kannattaa ottaa
huomioon, ymmärtää ja omaksua toimintansa ohjeeksi. Sitä suuremmalla
syyllä, kun sinä tulet siitä, mitä nyt aion sinulle sanoa, täysin
tajuamaan, kuinka väärin mielit menetellä. Sanohan minulle, Anselmo:
jos taivas tai onnellinen sattuma olisi tehnyt sinusta erinomaisen
hienon timantin haltian ja laillisen omistajan ja kaikki jalokivisepät,
joille sitä näyttäisit, olisivat vakuutettuja sen oivallisuudesta ja
aitoudesta sekä kaikin yhteen ääneen ja yksimielisesti selittäisivät
sen arvoltaan, oivallisuudeltaan ja puhtaudeltaan niin hyväksi kuin
semmoinen kalleus konsanaan voi olla, ja sinä itse uskoisit samoin,
tietämättä mitään, mikä saattaisi vakaumustasi horjuttaa, niin olisiko
oikein, jos sinun tekisi mieli ottaa se timantti, asettaa se vasaran
ja alasimen vähin ja vain huimasti iskemällä koetella, onko se niin
luja ja hieno kuin väitetään? Entä sitten, jos aikeesi toteuttaisit:
eihän jalokivi, jos se kestäisikin sellaisen mielettömän kokeen, siitä
tulisi arvokkaammaksi eikä kuuluisammaksi, ja jos se murskautuisi,
kuten saattaisi tapahtua, eikö se silloin olisi auttamattomasti
hukassa? Epäilemättä, ja sen omistaja joutuisi sellaiseen maineeseen,
että kaikki pitäisivät häntä houkkiona. Ajattelehan nyt, parahin
Anselmo, että Camila on hienonhieno timantti, sekä omasta mielestäsi
että toisten arvioinnin mukaan, ja ettei ole järjellistä saattaa sitä
murskautumisen vaaraan; jos näet se säilyykin eheänä, ei se kumminkaan
voi tulla entistä arvokkaammaksi, ja jos se olisi liian heikko eikä
kykenisi koetta kestämään, niin arvaathan jo ennakolta, miten sinun
kävisi, kun sen menettäisit, ja kuinka aiheellisesti voisit syyttää
itseäsi, koska olisit vikapää sen ja oman itsesi tuhoutumiseen. Ota
huomioon, ettei maailmassa ole siveän ja kunniallisen naisen arvoista
kalleutta ja että naisten kunniana on yksinomaan heidän nauttimansa
hyvä maine; ja, koska puolisosi maine, kuten itse tiedät, on täysin
moitteeton, miksi tahdot saattaa tämän varmuuden epäilyksenalaiseksi?
Muista, ystäväni, että nainen on epätäydellinen olento ja ettei
hänen tielleen pidä asettaa loukkauskiviä, joihin hän kompastuu ja
kaatuu, vaan on niitä raivattava pois ja puhdistettava hänen polkunsa
kaikista esteistä, jotta hän voi vaivattomasti ja kevyin askelin
rientää saavuttamaan kaipaamaansa täydellisyyttä, joka on siinä,
että hän säilyy siveänä. Luonnontutkijat kertovat, että kärppä on
pieni eläin, jolla on lumivalkea turkki, ja että metsästäjät sitä
pyydystäessään käyttävät seuraavaa temppua: tuntien eläimen kulku- ja
oleskelupaikat he sulkevat ne kasaamalla niihin lokaa ja säikyttävät
sen sitten kulkemaan sinnepäin, ja kärppä, saavuttuaan lokaiseen
paikkaan, pysähtyy ja antautuu saaliiksi, koska ei tahdo astua liejuun
ja tahria ja tärvellä valkoista turkkiansa, jota pitää vapauttaan
ja henkeään kalliimpana. Kunniallinen ja siveä vaimo on kärpän
kaltainen, ja kunniallisuuden hyve on valkeampi ja puhtaampi kuin
vitilumi; ja sen, joka ei tahdo nähdä naisen sitä menettävän, vaan
haluaa sen säilyvän ja säästyvän, tulee menetellä toisin kuin kärppää
pyydystettäessä, sillä hänen eteensä ei pidä asettaa tungettelevien
rakastajien imartelun lokaa, koska hänessä kentiesi, ja varmaankaan,
ei ole sellaista synnynnäistä kuntoa ja voimaa, että hän kykenisi omin
neuvoin raivaamaan tieltään ja voittamaan mainitut esteet; niinmuodoin
onkin välttämätöntä poistaa ne ja asettaa hänen näkyviinsä hyveen
puhtaus ja hyvään maineeseen sisältyvä kauneus. Hyvä vaimo on myös
kuin kirkas ja hohteleva kristallikuvastin; sen saattaa huurtaa ja
himmentää mikä hyvänsä siihen sattuva henkäys. Kunniallista naista
tulee kohdella niinkuin pyhäinjäännöksiä: palvoa, mutta ei koskettaa.
Hyvää vaimoa tulee vaalia ja arvostaa niinkuin vaalitaan ja arvostetaan
kaunista puutarhaa, joka on täynnä kukkia ja ruusuja ja jonka
omistaja ei salli kenenkään siellä käyskelevän tai kukkiin kajoavan:
he saavat tyytyä loitolta ja rautaristikon takaa nauttimaan niiden
tuoksusta ja kauneudesta. Tahdon vielä lopuksi lausua sinulle muutamia
mieleeni muistuneita säkeitä, jotka kuulin erästä uutta huvinäytelmää
esitettäessä ja jotka mielestäni sopivat tässä käsittelemäämme asiaan.
Eräs viisas vanhus neuvoo toista, jolla on tytär, pitämään tyttöä
tarkan valvonnan alaisena, vartioimaan ja sulkemaan suojiinsa, ja
esittää muiden syiden ohella tämänkin:

    Lasia on nainen, mutta
    paha sulta järjen vei,
    jos et usko kokeilutta,
    särkyykö se vaiko ei.

    Helposti sen rikki saa,
    siks' en järkees saata luottaa,
    jos noin aiot paloittaa,
    mit' et ehjäks taida juottaa.

    Syystä kyllä sitä mieltä
    ovat kaikki, että jos
    Danacit'[17] on, silloinkos
    kultaa sataa taivaantieltä.

Kaikki, mitä olen toistaiseksi sanonut sinulle, Anselmo, on koskenut
yksinomaan sinua, ja nyt on hyvä kuulla jotakin myös siitä, mikä
liikuttaa minua; jos olen laajasanainen, suo anteeksi, sillä kaikki
on tarpeen sen surmansokkelon vuoksi, johon olet eksynyt ja josta
pyrit minun avullani pelastumaan. Sinä pidät minua ystävänäsi ja
tahdot riistää minulta kunnian, mikä sotii kaikkea ystävyyttä
vastaan, ja mielitpä vielä saada aikaan senkin, että minä riistän
sinun kunniasi. On selvää, että tahdot riistää minulta kunnian, sillä
Camilan, kun hän huomaa, että häntä liehittelen, kuten vaadit, täytyy
varmaan pitää minua kunniattomana ja halpamaisena miehenä, koska
minä suunnittelen ja teen sellaista, mikä on niin kaukana kaikesta,
niihin minua velvoittaa oma olemukseni ja sinun ystävyytesi. Aivan
varmaa on, että tahdot riistää kunnian itseltäsi, sillä havaitessaan
minun liehittelevän itseään Camila johtuu välttämättä ajattelemaan,
että minä olen huomannut hänessä jonkinlaista kevytmielisyyttä ja
sen rohkaisemana ilmaissut pahan himoni, ja koska hän niinmuodoin
pitää itseään solvattuna, tulee solvaus koskemaan sinuakin, jonka
oma hän on. Ja tästä johtuu yleinen käytäntö: että uskottoman vaimon
miestä, vaikka hän ei tietäisikään eikä olisi antanut aihetta siihen,
ettei hänen vaimonsa ole sellainen kuin hänen tulisi olla, ja vaikka
vaimoa kohdanneen onnettomuuden ehkäiseminen ei olisi ollut hänen
vallassaan eikä syyksi voitaisi katsoa hänen huolimattomuuttaan tai
puutteellista varovaisuuttaan, kaikesta tuosta huolimatta mainitaan
herjaavalla ja alhaisella nimellä ja että ne, jotka tietävät hänen
vaimonsa kehnouden, katselevat häntä halveksuvin eikä säälivin
silmin, kuten heidän pitäisi, koska näkevät, ettei hän ole joutunut
tähän onnettomuuteen omasta syystään, vaan kehnon aviopuolisonsa
himon vuoksi. Mutta mielinpä ilmaista sinulle, miksi huonon vaimon
mies syystäkin saa häpeän kantaakseen, vaikka ei tiedäkään vaimon
kehnoutta, ei ole siihen syypää eikä ole suonut hänelle aihetta eikä
tilaisuutta. Älä väsy kuuntelemaan minua, sillä tuleehan tämän kaiken
koitua sinun eduksesi. Pyhä Raamattu kertoo, että Jumala, luotuaan
naisessa paratiisissa ensimmäisen isämme Aatamin, vaivutti hänet uneen
ja hänen nukkuessaan otti hänen vasemmasta kyljestään luun, josta
teki äitimme Eevan. Herättyään ja hänet nähtyään Aatami sanoi: »Tämä
on liha minun lihastani ja luu minun luustani». Ja Jumala sanoi:
»Sentähden on miehen luopuminen isästänsä ja äidistänsä ja liittyminen
vaimoonsa, ja he tulevat yhdeksi lihaksi.» Silloin perustettiin
avioliiton pyhä sakramentti sellaisin sitein, että yksin kuolema voi
ne purkaa. Ja tässä ihmeellisessä sakramentissa on sellainen voima
ja vaikutus, että se tekee kaksi eri henkilöä yhdeksi lihaksi, ja
moitteettomissa aviopuolisoissa sen vaikutus on vielä syvällisempi:
vaikka näet heissä on kaksi sielua, on heillä kumminkin vain yksi ainoa
tahto. Ja koska vaimon ja miehen liha on yhtä, johtuu siitä, että ne
tahrat, joita vaimoon ilmaantuu, tai ne hairahdukset, joihin hän tekee
itsensä vikapääksi, koituvat miehen lihan vahingoksi, vaikka hän,
kuten sanottu, ei olisikaan antanut aihetta siihen onnettomuuteen.
Jalan tai minkä tahansa ihmisruumiin muun jäsenen kipu tuntuu koko
ruumiissa, koska se on kokonaisuudessaan samaa lihaa, joten pää
tuntee kehräsluun kokeman vaurion, vaikka ei ole siihen syynä, ja
samalla tavalla mies osallistuu vaimon häpeään, koska he molemmat
ovat yhtä. Ja koska kaikki kunnia ja kunniattomuus tässä maailmassa
riippuu ja syntyy lihasta ja verestä ja kehnon vaimon kunniattomuus
on tätä lajia, täytyy miehen välttämättä saada siitä osansa ja joutua
kunniattoman maineeseen, vaikka hän ei siitä mitään tietäisikään.
Harkitse siis, Anselmo, millaiseen vaaraan syöksyt tahtoessasi häiritä
rauhaa, jossa hyvä puolisosi elää, ajattele, millaisen joutavan ja
mielettömän uteliaisuuden vuoksi mielit kiihoittaa viettejä, jotka nyt
uinuvat siveän puolisosi povessa; ota huomioon, että se, mitä saatat
toivoa voittavasi, on vähäpätöistä, mutta se, mitä varmaan menetät,
niin ylen tärkeätä, että jätän sen lähemmin selvittelemättä, koska
minulta puuttuu sanoja sen riittävään tehostamiseen. Ellei kaikki,
mitä olen sanonut, kumminkaan riitä estämään sinua ryhtymästä pahaan
aikomukseesi, saat etsiä toisen välineen häpeääsi ja onnettomuuttasi
varten, sillä minä en aio siihen suostua, vaikka senvuoksi menettäisin
ystävyytesi, mikä olisi suurin kaikista onnettomuuksista, joita
kuvitella voin.

Tuon sanottuaan hyvä ja viisas Lotario vaikeni, ja Anselmo oli niin
hämillään ja mietteissään, ettei kyennyt pitkään aikaan virkkamaan
sanaakaan. Vihdoin hän kumminkin sanoi:

— Näithän, parahin Lotario, kuinka tarkkaavasti sinua kuuntelin, ja
minä huomasin sinun sanoistasi, esimerkeistäsi ja vertauksistasi,
kuinka älykäs olet ja kuinka erinomainen ja aito on sinun ystävyytesi.
Käsitän ja tunnustan myös, että kieltäytyessäni noudattamasta sinun
neuvoasi ja seuratessani omaa ajatustani pakenen hyvää ja tavoittelen
pahaa. Sen myönnän, mutta sinun tulee ottaa huomioon, että minä olen
nyt potemassa samaa sairautta kuin toisinaan naiset, joiden tekee
mieli syödä multaa, kipsiä, hiiltä ja muita vielä pahempia aineita,
jotka ovat tympäiseviä nähdä ja sitäkin mahdottomampia syödä. On
siis välttämätöntä käyttää parantamisekseni jotakin temppua, ja niin
voidaan helposti tehdä, kunhan sinä alat, vaikkapa vain laimeasti
ja näennäisesti, mielistellä Camilaa, joka ei suinkaan liene niin
hauras, että hänen siveytensä luhistuu ensimmäisistä iskuista. Minä
tyydyn sellaiseen aloitteeseen, ja sinä tulet siten täyttäneeksi, mitä
olet ystävyydellemme velkaa, koska et ainoastaan lahjoita minulle
elämää, vaan annat vielä vakuuden, että kunniani säilyy. Ja sinä
olet velvollinen sen tekemään yhdestä ainoasta syystä, nimittäin
siksi, ettet nyt, kun olen tosiaan päättänyt suorittaa tämän kokeen,
saa sallia minun ilmaisevan mieletöntä aiettani kenellekään muulle,
koska siten menetellen panisin vaaralle alttiiksi kunniani, jota sinä
yrität varjella; ja vaikka sinun kunniallisuutesi ei olekaan Camilan
mielestä niin taattu kuin sen olla pitäisi, sinun häntä liehiessäsi,
ei siitä koidu paljon, eipä mitäänkään haittaa, koska voit aivan pian,
havaittuasi hänet niin lujaksi kuin edellytämme, sanoa hänelle selvän
totuuden juonestamme, joten pääset entiseen arvoosi. Ja koska vaarannat
niin vähän, mutta voit samalla tuottaa minulle niin suuren tyydytyksen,
pyydän sinua siihen suostumaan, vaikka näkisit siinä enemmänkin
vaikeuksia, sillä minä, kuten jo sanoin, katson asian päätökseen
saatetuksi, kunhan vain sen aloitat.

Lotario, joka havaitsi Anselmon pysyvän järkkymättä päätöksessään
eikä osannut mainita enempiä esimerkkejä tai esittää lisää syitä
saadakseen hänet aikeesta luopumaan ja nyt vielä kuuli hänen uhkaavan
ilmaista pahan suunnitelmansa jollekin toiselle, päätti suurempaa
onnettomuutta torjuakseen myöntyä ja tehdä, mitä hän pyysi, mutta
vakavasti aikoen menetellä niin, että Anselmo tulisi tyydytetyksi
Camilan mielenrauhan joutumatta järkytetyksi. Hän siis kehoitti
Anselmoa olemaan mainitsematta aikeestaan kenellekään toiselle, lupasi
ottaa tehtävän suorittaakseen ja aloittaa sen, milloin Anselmo hyväksi
näkisi. Anselmo syleili häntä hellästi ja rakkaasti lausuen hänelle
kiitokset hänen suostumuksestaan, ikäänkuin toinen olisi tehnyt
hänelle jonkin erinomaisen palveluksen, ja he sopivat keskenään, että
juoneen käytäisiin jo seuraavana päivänä. Anselmo lupasi hankkia
Lotariolle aikaa ja tilaisuutta Camilan puhuttelemiseen kahden kesken
sekä toimittaa hänelle rahoja ja koruja Camilalle annettaviksi ja
tarjottaviksi. Hän neuvoi vielä Lotarioa pitämään hänelle serenadeja
sekä sepittämään säkeitä hänen ylistyksekseen luvaten kirjoittaa
ne itse, ellei Lotario mielinyt sitä vaivaa nähdä. Lotario selitti
suostuvansa kaikkeen, vaikka hänen tarkoituksensa oli toisenlainen kuin
Anselmo saattoi arvata, ja tämän sopimuksen solmittuaan he palasivat
Anselmon kotiin, missä havaitsivat miestään odottaneen Camilan olevan
levottomana ja huolestuneena, koska Anselmo oli sillä kertaa viipynyt
poissa tavallista kauemmin.

Lotarion lähdettyä omaan asuntoonsa Anselmo jäi kotiin varsin
tyytyväisenä; Lotario sitävastoin painui sangen syviin mietteisiin,
koska ei tietänyt, mitä keinoa pitäisi onnellisesti suoriutuakseen
tuosta arveluttavasta toimesta. Mutta samana yönä hän jo keksi
keinon, miten pettäisi Anselmon loukkaamatta Camilaa, ja meni
seuraavana päivänä päivälliselle ystävänsä luo. Camila tervehti häntä
ystävällisesti ja kohteli kaikin puolin erittäin suopeasti, koska
tiesi, kuinka miehensä oli häneen kiintynyt. Kun ateria oli päättynyt
ja pöytäkalusto korjattu pois, Anselmo pyysi Lotarioa jäämään Camilan
luo, hänen lähtiessään toimittamaan erästä välttämätöntä asiaa
luvaten palata puolentoista tunnin kuluessa. Camila pyysi Anselmoa
jäämään, ja Lotario tarjoutui lähtemään hänen kanssaan, mutta Anselmo
ei suostunut mihinkään, pyysi vain pyytämällä, että Lotario jäisi
häntä odottamaan, koska halusi myöhemmin keskustella hänen kanssaan
eräästä erittäin tärkeästä seikasta. Hän kehoitti vielä Camilaa
olemaan Lotarion seurassa, kunnes hän tulisi takaisin. Hän osasikin
kuvailla, kuinka välttämätön hänen joutava poistumisensa oli, niin
kekseliäästi, ettei kukaan olisi voinut havaita sitä teeskentelyksi.
Anselmo lähti, ja Camila ja Lotario jäivät pöydän ääreen kahden kesken;
kaikki talon palvelijat näet olivat menneet aterialle. Lotario näki
nyt olevansa sillä taistelutanterella, jota hänen ystävänsä toivoi,
edessään vihollinen, joka olisi voinut pelkällä kauneudellaan voittaa
eskadroonan asestettuja ritareita, joten Lotariolla epäilemättä
oli täysi syy häntä pelätä. Hän ei kumminkaan ryhtynyt mihinkään
toimenpiteisiin, nojasihan vain kyynärpäänsä pöytään ja poskensa
kämmenpohjaansa sekä pyysi Camilalta anteeksi epäkohteliaisuuttaan
sanoen mielivänsä hiukan levätä, kunnes Anselmo ehtisi takaisin.
Camila vastasi, että hän voisi levätä salin tyynyillä paremmin kuin
tuolissa ja kehoitti siis häntä menemään sinne nukkumaan. Lotario ei
kumminkaan huolinut lähteä, vaan istui paikallaan unenhorroksissa,
kunnes Anselmo palasi. Anselmo, joka oli viipynyt sangen kauan, näki
Camilan olevan huoneessaan ja Lotarion uneen vaipuneena, otaksui heillä
niinmuodoin olleen aikaa sekä keskustelemiseen että nukkumiseenkin
eikä olisi mielellään malttanut odottaa Lotarion heräämistä, koska
tahtoi päästä lähtemään hänen kanssaan ulos tiedustellakseen häneltä,
kuinka yritys oli luonnistunut. Kaikki kävi hänen toivomustensa mukaan:
Lotario heräsi, he lähtivät kohta talosta, Anselmo kysyi, mitä tietää
halusi, ja Lotario vastasi, ettei ollut katsonut hyväksi ilmaista
itseään täydellisesti ja että hän senvuoksi oli vain ylistänyt Camilaa
kauniiksi, sanoen hänelle, ettei koko kaupungissa puhuttu muusta
kuin hänen kauneudestaan ja älystään. Hän sanoi pitäneensä tuota
hyvänä alkuna Camilan suosion voittamiseen ja hänen taivuttamiseen
kuuntelemaan toiste mielellään; ja tässä menettelyssään Lotario
oli käyttänyt samaa juonta kuin paholainen käyttää tahtoessaan
pauloa jonkun, joka on varuillaan voidakseen puolustautua: hän,
pimeyden enkeli, muuttuu silloin valkeuden enkeliksi ja asettaa
hänen nähtäväkseen kauniin silmänlumeen lopulta ilmaisten itsensä
ja saavuttaen tarkoituksensa, ellei hänen petoksensa tule ilmi heti
alussa. Anselmo oli erittäin tyytyväinen tuohon kaikkeen ja sanoi
järjestävänsä Lotariolle joka päivä samanlaisen tilaisuuden, vaikka ei
kotoa poistuisikaan; hän näet sanoi askartelevansa kotona sellaisissa
toimissa, ettei Camila voisi huomata hänen juontansa.

Kului sitten useita päiviä, joina Lotario ei virkkanut sanaakaan
Camilalle, mutta siitä huolimatta Anselmon kysyessä sanoi
keskustelleensa hänen kanssaan kumminkaan saamatta häneltä pienintäkään
merkkiä siitä, että hän suostuisi mihinkään pahaan tai antaisi toivon
varjoakaan; Lotario sanoi hänen päinvastoin uhanneen ilmoittaa hänen
pahan aikomuksensa miehelleen, ellei hän siitä luopuisi.

— Hyvä — sanoi Anselmo. — Camila on toistaiseksi torjunut sanat; nyt
tulee katsoa, kuinka hän vastustaa tekoja. Minä toimitan sinulle
huomenna kaksituhatta dukaattia, jotka sinun tulee tarjota ja antaakin
hänelle, sekä saman verran ostaaksesi koruja hänen houkuttelemiseksi;
sillä naiset, varsinkin kauniit, olivatpa he sitten kuinka siveitä
tahansa, esiintyvät yleensä mielellään hienoissa pukimissa ja
koreillen. Jos hän kykenee torjumaan tämän kiusauksen, niin minä tyydyn
enkä sinua enää kiusaa.

Lotario vastasi sanoen kerran aloitettuaan tahtovansa suorittaa
tehtävän täydellisesti, vaikka arvasikin sen päätyttyä olevansa
uupunut ja voitettu. Seuraavana päivänä hän sai neljätuhatta dukaattia
ja niiden mukana neljätuhatta huolta, koska ei tietänyt, mitä uusia
valheita keksisi. Lopulta hän päätti sanoa, etteivät Camilaan tehonneet
lahjat enempää kuin kauniit puheetkaan ja että oli turhaa nähdä lisää
vaivaa, koska aika siinä vain kului suotta.

Sallimus, joka ohjasi asioita toisin, järjesti kuitenkin niin, että
Anselmo, jätettyään taas Lotarion ja Camilan kahden kesken, kuten
hänen tapansa oli, meni viereiseen huoneeseen ja kuunteli ja katseli
lukonreiästä, miten nuo molemmat seurustelivat. Hän huomasi, että kului
enemmän kuin puoli tuntia Lotarion lausumatta sanaakaan Camilalle
ja ettei hän varmaankaan olisi virkkanut mitään, vaikka olisi siinä
viipynyt sata vuotta. Anselmo ymmärsi nyt, että kaikki, mitä hänen
ystävänsä oli kertonut Camilan vastanneen, oli pelkkää keksintöä ja
valhetta. Saadakseen varmaan tietää, oliko niin laita, hän poistui
huoneesta, kutsui Lotarion syrjemmälle ja tiedusteli häneltä, mitä
uutta hänellä oli kerrottavana ja millä mielellä Camila oli. Lotario
sanoi puolestaan aikovansa olla asiaan enempää kajoamatta, koska Camila
vastasi niin jurosti ja tylysti, ettei hänelle uskaltanut virkkaa enää
mitään.

— Oi Lotario, Lotario, — sanoi Anselmo — kuinka huonosti
täytätkään, mitä edellyttää velvollisuutesi minua kohtaan ja minun
luja luottamukseni sinuun! Minä katselin sinua vastikään tuosta
avaimenreiästä ja huomasin, ettet sanonut Camilalle sanaakaan, mistä
samalla ymmärsin, että ensimmäisetkin ovat vielä lausumatta; ja jos
niin on laita, kuten varmaan onkin, niin miksi minua petät, tai miksi
mielit viekkaudellasi riistää minulta keinot toiveeni toteuttamiseen?

Anselmo ei sanonut enempää, mutta se, mitä hän oli sanonut, riitti
saamaan Lotarion noloksi ja hämilleen. Ikäänkuin katsoen kulmiansa
loukatuksi, koska hänen oli havaittu valehdelleen, hän vannoi
Anselmolle siitä lähtien ottavansa täyttääkseen hänen toivomuksensa
ja puhuvansa totista totta, kuten Anselmo saisi nähdä, jos tarkoin
vakoilisi, vaikka hänen ei tarvinnutkaan sellaista vaivaa nähdä, koska
Lotarion harras pyrkimys häntä tyydyttämään tulisi vapauttamaan hänet
kaikista epäilyksistä. Anselmo uskoi, mitä hän sanoi, ja suodakseen
hänelle turvallisempaa ja häiritsemättömämpää tilaisuutta päätti
poistua kotoaan kahdeksaksi päiväksi mennen erään ystävänsä luo,
joka asui kylässä lähellä kaupunkia ja jonka kanssa hän sopi, että
ystävä lähettäisi hartaasti kutsumaan häntä luokseen, jotta hänellä
olisi Camilalle ilmoitettavana pätevä lähdön syy. Sinä onneton ja
mieletön Anselmo! Mitä teetkään? Mitä suunnittelet? Mihin ryhdytkään?
Ajattele, että toimit omaksi vahingoksesi suunnitellen omaa häpeääsi
ja järjestellen omaa perikatoasi. Siveä on puolisosi Camila, tyynenä
ja rauhallisena hän on sinun omasi; kukaan ei häiritse onneasi; hänen
aatoksensa eivät riennä kodin piiriä kauemmaksi; sinä olet hänelle
taivas maan päällä, hänen toiveittensa päämäärä, hänen ilojensa
täyttymys ja se mitta, jolla hän tahtoansa sääntelee, aina noudattaen
sinun ja taivaan tahtoa. Kun siis hänen kunniansa, kauneutensa,
vilpittömyytensä ja siveytensä kultakaivos vaivannäköä vaatimatta
tarjoo sinulle kaiken sen rikkauden, joka siinä piilee ja jota
enempää et voi toivoa, miksi mielit kaivaa syvemmälle ja etsiä uuden
ja milloinkaan näkemättömän aarteen suonia joutuen siihen vaaraan,
että kaikki luhistuu, koska sitä kannattavat vain hänen heikon
olemuksensa hauraat tuet? Muista, että mahdottomia etsiskelevältä
oikeudenmukaisesti evätään sekin, mikä on mahdollista, kuten seikan on
paremmin lausunut eräs runoilija säkeissään:

    Hain eloa kuolosta vain
    ja kivusta terveyttäin,
    mä vangissa vapaan näin,
    säkin pohjasta pääsyä hain,
    hain suoruutta pettäjäin.
    Mutta kohtalo rautainen,
    jolta hyvyyttä odota en,
    kera taivaan säätänyt on,
    että mitään en saada voi,
    koska mahdotont' odottelen.

Seuraavana päivänä Anselmo lähti kylään, sitä ennen sanottuaan
Camilalle, että Lotario tulisi hänen poissaollessaan valvomaan
talon asioita ja aterioimaan hänen kanssaan ja että hänen piti
muistaa kohdella Lotarioa kuin häntä, Anselmoa, itseään. Älykkään ja
kunniallisen vaimon mieltä pahoitti miehen käsky, ja hän kehoitti
Anselmoa ottamaan huomioon, ettei ollut soveliasta, jos joku oli
hauen poissaollessaan hänen paikallaan pöydässä; jos Anselmo tahtoi
niin menetellä, koska ei uskonut hänen kykenevän taloa hoitamaan,
sopi hänen nyt koettaa, ja hän tulisi huomaamaan, että Camila kelpasi
vaativampiinkin tehtäviin. Anselmo vastasi tahtovansa menetellä
niinkuin oli jo sanonut, huomauttaen vielä, että Camilan asiana oli
taivuttaa päänsä ja totella. Camila lupasikin niin tehdä, vaikka
vastoin tahtoansa. Anselmo lähti, ja seuraavana päivänä saapui
Lotario hänen kotiinsa, missä Camila ystävällisesti ja kohteliaasti
lausui hänet tervetulleeksi, mutta ei viipynyt hetkeäkään sellaisessa
paikassa, missä Lotario olisi voinut puhutella häntä kahden kesken;
Camilan seurassa näet oli aina palvelijoita ja palvelijattaria,
varsinkin eräs kamarineiti, nimeltään Leonela, josta hän paljon
piti, koska he olivat lapsuusiällään kasvaneet toistensa keralla
Camilan vanhempien kodissa, ja jonka Camila oli ottanut mukaansa
mennessään naimisiin Anselmon kanssa. Kolmena ensimmäisenä päivänä
Lotario ei virkkanut Camilalle mitään, vaikka olisi voinut, kun
ateriakalusto korjattiin pöydästä ja palvelusväki meni kiireesti
aterioimaan, kuten Camila oli määrännyt. Camila oli sitäpaitsi
käskenyt Leonelaa aterioimaan jo aikaisemmin ja pysyttelemään aina
hänen vieressään; mutta tyttö, jonka ajatukset liikkuivat muissa,
häntä itseään ilahduttavissa asioissa ja joka tarvitsi näitä hetkiä ja
tätä tilaisuutta askarrellakseen omissa huveissaan, ei aina täyttänyt
emäntänsä käskyä, vaan jätti hänet yksin Lotarion seuraan, ikäänkuin
olisi hänelle annettu sellainen määräys. Camilan nuhteeton olemus,
hänet vakaat kasvonsa ja hänen koko ryhtinsä ja käytöksensä olivat
kumminkin omansa hillitsemään Lotarion kieltä.

Se hyöty, joka Camilan monista hyvistä ominaisuuksista koitui sikäli,
että ne pakottivat Lotarion olemaan vaiti, oli kuitenkin pikemmin
vahingoksi heille kummallekin, sillä kielen sanattomana ollessa ajatus
leikki vapaasti saaden tilaisuutta tarkastella yksityiskohdittain
Camilan erinomaista oivallisuutta ja kauneutta, mikä olisi
riittänyt sytyttämään lemmenhehkuun marmoripatsaan, elävän ihmisen
sydämestä puhumattakaan. Kun tarjoutui aikaa ja tilaisuutta Camilan
puhuttelemiseen, Lotario katseli häntä ajatellen, kuinka rakastettava
hän oli, ja nämä ajatukset alkoivat vähitellen horjuttaa Anselmoon
kohdistuvaa kunnioitusta, niin että hän mieli lukemattomat kerrat
poistua kaupungista ja mennä jonnekin, missä Anselmo ei milloinkaan
näkisi häntä eikä hän Camilaa; mutta katselemisen tarjoama nautinto
jo pidätti häntä siitä. Hän yritti tehdä väkivaltaa itselleen ja
taisteli itsensä kanssa väistääkseen ja päästäkseen kokemasta sitä
miehliyväntunnetta, joka yhytti häntä katselemaan Camilaa; yksin
ohessaan hän syytti itseään mielettömyydestään, nimitti itseään
huonoksi ystäväksi ja kehnoksi kristityksikin, ajatteli ja vertaili
itseään ja Anselmoa päätyen aina siihen ajatukseen, että Anselmon
hulluus ja luottavaisuus oli ollut hänen omaa uskottomuuttaan suurempi
ja ettei hänen, Lotarion, tarvinnut pelätä rikoksestaan koituvan
rangaistusta, jos Jumala antaisi aiotun teon hänelle anteeksi niinkuin
ihmiset varmaan tulisivat sen anteeksi antamaan.

Niin Camilan kauneus ja oivallisuus sekä typerän aviomiehen suoma
tilaisuus saivat Lotarion vilpittömyyden luhistumaan. Ajattelematta
enää muuta kuin sitä, mihin intohimo häntä kiihti, hän alkoi, kun
oli kulunut Anselmon lähdöstä kolme päivää, joiden aikana hän oli
lakkaamatta taistellut himojaan vastaan, ahdistella Camilaa niin
kiihkeästi ja niin hehkuvin sanoin, että Camila joutui kerrassaan
ymmälle ja vain nousi paikaltaan poistuen omaan huoneeseensa,
vastaamatta hänelle sanaakaan. Tämä kylmäkiskoisuus ei kumminkaan
saanut Lotarion mielestä haihtumaan toivoa, joka aina syntyy rakkauden
keralla; päinvastoin: hän kiintyi Camilaan entistä enemmän. Camila,
joka oli nähnyt Lotariossa olevan sellaista, mitä ei ollut milloinkaan
aavistanut, ei tietänyt, mitä tehdä, mutta päätti, kun hänestä näytti
sekä vaaralliselta että sopimattomalta suoda Lotariolle aikaa ja
tilaisuutta uuteen keskusteluun, lähettää jo samana iltana, kuten
sitten tekikin, erään palvelijansa viemään Anselmolle kirjettä, johon
oli kirjoittanut seuraavaa.




Neljäsneljättä luku,

jossa jatkuu kertomus mielettömästä uteliaisuudesta.


»On tapana sanoa, että sotajoukko vailla päällikköä ja linna vailla
linnanherraa ovat tuhon teillä, ja samoin sanon minä, että vielä
paljon huonommin on laita nuoren vaimon vailla omaa miestään, elleivät
kaikkein pätevimmät syyt toisin määrää. Minä olen teidän poissa
ollessanne niin vaikeassa asemassa ja minun on niin mahdoton tulla
toimeen ilman teitä, että on pakko, ellette saavu viipymättä, lähteä
vanhempieni luo ja sinne jäädä, vaikka teidän talonne jää vaille
valvojaa; se henkilö, jonka valvojaksi jätitte, jos hän lienee sitä
varten tänne jäänyt, huolehtii näet, mikäli ymmärrän, enemmän omasta
nautinnostaan kuin teidän eduistanne. Ja minun ei varmaankaan tarvitse
sanoa enempää teille, älykkäälle miehelle, eikä olisi hyväkään teille
enempää sanoa.»

Anselmo sai tämän kirjeen ja arvasi siitä, että Lotario oli jo käynyt
toimeen ja että Camila ilmeisesti oli vastannut niinkuin hän, Anselmo,
toivoi. Ylen iloisena tästä uutisesta hän lähetti Camilalle suusanaisen
vastauksen kieltäen häntä millään muotoa siirtymästä pois kotoa, koska
hän, Anselmo, tulisi takaisin aivan pian. Camila ihmetteli Anselmon
vastausta, joka sai hänet entistä suuremman hämmingin valtaan, koska
hän ei uskaltanut jäädä kotiin eikä myöskään lähteä vanhempiensa luo;
jos näet hän jäi, joutui hänen kunniansa vaaraan, jos lähti, niin hän
rikkoi miehensä käskyn. Lopulta hän päätti valita mahdollisuuden, joka
koitui hänelle onnettomimmaksi, nimittäin jäädä ja olla välttelemättä
Lotarion seuraa, jottei palvelusväki saisi puheenaihetta; ja nyt hän
jo oli pahoillaan, että oli kirjoittanut miehelleen niinkuin oli
kirjoittanut, koska pelkäsi hänen voivan ajatella, että Lotario oli
huomannut hänessä, Camilassa, jonkinlaista kevytmielisyyttä, joka oli
saanut hänet luopumaan asianmukaisesta kunnioittavasta käytöksestään.
Tietoisena omasta nuhteettomuudestaan hän kumminkin luotti Jumalaan ja
omaan vilpittömään aikomukseensa otaksuen siten voivansa vaikenemalla
torjua kaikki, mitä Lotario saattoi hänelle sanoa, eikä lähettänyt
miehelleen enempiä tietoja, jottei tuottaisi hänelle vaivaa ja
ikävyyttä; koettipa hän vielä keksiä jotakin keinoa puolustaakseen
Lotarioa, kun Anselmo tiedustelisi, mistä syystä hän oli tullut tuon
kirjeen kirjoittaneeksi. Näissä enemmän kunniallisissa kuin viisaissa
ja hyödyllisissä mietteissä hän istui seuraavana päivänä kuunnellen
Lotarioa, joka nyt oli niin kiihkeä, että Camilan lujuus alkoi horjua
ja hänen siveydellään oli täysi työ auttaessaan silmiä olemaan
ilmaisematta eräänlaista hellää myötätuntoa, jonka Lotarion kyynelet ja
puheet olivat hänen poveensa nostaneet. Kaiken tuon Lotario huomasi,
ja se sai hänen intohimonsa syttymään ilmiliekkiin. Hänestä näytti nyt
kerrassaan välttämättömältä ryhtyä Anselmon poissaolon tarjoamaa aikaa
ja tilaisuutta hyväkseen käyttäen piirittämään tuota linnoitusta, ja
niin hän suuntasi hyökkäyksen Camilan itserakkauteen ylistäen hänen
kauneuttaan; ei näet ole mitään, mikä pikemmin murskaa ja jaoittaa
maan tasalle kaunotarten turhamaisuuden varustetut tornit kuin tuo
turhamaisuus itse sijoitettuna imarteleville huulille. Niin Lotario
ylen uutterasti uursi hänen lujuutensa kallioperustuksia sellaisin
välinein, että Camila olisi kukistunut, vaikka hän olisi ollut
pronssia. Lotario itki, rukoili, vannoi, imarteli, pyysi pyytämällä
ja sepitteli vakuutuksiaan niin hehkuvasti, ilmaisten sellaista
vilpittömyyttä, että sai Camilan siveyden luhistumaan ja saavutti
voiton, johon oli vähimmin uskonut ja jota oli hartaimmin himoinnut.

Camila antautui; niin, hän antautui, mutta oliko se mikään ihme,
koska ei Lotarion ystävyyskään kestänyt? Selvä esimerkki, joka
meille osoittaa, että lemmen intohimo voidaan voittaa ainoastaan
sitä pakenemalla ja ettei kenenkään pidä käydä taisteluun niin
voimallista vihollista vastaan, koska hänen inhimillisen väkevyytensä
kukistamiseksi tarvitaan jumalaiset voimat. Leonela, ja vain hän,
sai tietää emäntänsä heikkouden, sillä petolliset ystävät ja
vastarakastuneet eivät voineet sitä häneltä salata. Lotario ei
mielinyt ilmaista Camilalle Anselmon suunnitelmaa eikä sitä, että
Anselmo oli suonut hänelle tilaisuuden päästä näin pitkälle, sillä
hän pelkäsi Camilan voivan vähäksyä hänen rakkauttaan ja luulla hänen
vain sattumalta, ajattelemattaan ja suunnittelemattaan käyneen häntä
mielistelemään.

Muutamien päivien kuluttua Anselmo palasi kotiin kumminkaan
huomaamatta, mitä sieltä nyt puuttui, nimittäin sitä, mitä hän oli
vähiten vaalinut ja eniten arvostanut. Hän lähti heti tapaamaan
Lotarioa, joka olikin kotonaan; he syleilivät toisiaan, ja toinen kysyi
toiselta elämänsä tai kuolemansa viestiä.

— Minä voin ilmoittaa sinulle, ystäväni Anselmo, sanoi Lotario —
ainoastaan, että sinulla on vaimo, joka hyvin kelpaa kaikkien kelpo
vaimojen esikuvaksi ja kruunuksi. Kaikki, mitä olen hänelle sanonut,
on häipynyt kuin tuhka tuuleen, minun tarjouksiani on halveksittu,
lahjoja ei ole otettu vastaan, ja muutamia teeskennellen vuodattamiani
kyyneliä on armottomasti ivailtu. Sanalla sanoen, samoinkuin Camila
on kaiken kauneuden sisältäjä, on hän myös kaiken kunniallisuuden,
soveliaisuuden ja siveyden sekä kaikkien niiden hyveitten tyyssija,
jotka saattavat tehdä kunniallisen naisen kiitettäväksi ja onnekkaaksi.
Ota rahasi takaisin, ystäväni; tässä ne ovat, ei minun ole tarvinnut
niihin koskea, sillä Camilan siveyttä ei kukisteta lahjojen ja
lupausten laisilla alhaisilla välineillä. Tyydy tähän, Anselmo, älä
huoli enää tehdä kokeita jo tehtyjen lisäksi; koska kerran olet päässyt
kuivin jaloin kulkemaan halki niitten vaikeuksien ja epäluulojen meren,
joita naiset yleensä aiheuttavat ja voivat aiheuttaa, älä huoli enää
lähteä uusien vastusten syvälle ulapalle äläkä yritä kenenkään toisen
luotsin avulla tutkia, kuinka hyvä ja kestävä on alus, jonka taivas
on sinulle suonut kulkeaksesi siinä tämän maailman meren, vaan katso
jo nyt olevasi turvallisessa satamassa, laske siihen hyvän harkintasi
ankkurit ja jää sinne, kunnes sinulta tullaan vaatimaan veroa, jonka
maksamisesta ei mikään inhimillinen aateluus voi vapauttaa.

Anselmo oli erittäin tyytyväinen siihen, mitä Lotario oli hänelle
sanonut, ja uskoi siihen kuin jonkin oraakkelin vastaukseen, mutta
pyysi häntä siitä huolimatta jatkamaan tehtävänsä suorittamista,
vaikkapa vain uteliaisuudesta ja huvin vuoksi, ja sanoi, ettei
hänen tästä lähin tarvinnut osoittaa niin kiihkeätä uutteruutta
kuin ennen. Hän pyysi vain Lotarioa kirjoittamaan joitakin säkeitä,
joissa ylistäisi Camilaa antaen hänelle nimen Khloris, ja sanoi itse
ilmoittavansa Camilalle, että Lotario oli rakastunut erääseen naiseen,
jota mainitsi tuolla nimellä voidakseen laululla häntä ylistää hänen
siveytensä edellyttämään soveliaaseen tapaan. Anselmo lupasi vielä itse
kirjoittaa säkeet, ellei Lotario halunnut nähdä sitä vaivaa.

— Se ei ole tarpeen, — sanoi Lotario — sillä runottaret ovat minulle
sentään siksi suopeat, että käyvät minua joka vuosi toisinaan
tervehtimässä. Kerro sinä Camilalle minun kuvitellusta rakkaudestani,
niin minä kyllä sepitän säkeet; ja elleivät ne olekaan aiheensa
arvoisia, ovat ne kumminkin niin hyviä kuin suinkin voin sommitella.

Mieletön mies teki petollisen ystävänsä kanssa tämän sopimuksen ja
kysyi Camilalta, mitä hän tämän ihmeeksi ei ollut jo ennen kysynyt,
nimittäin, mistä syystä hän oli kirjoittanut tuon hänelle lähettämänsä
kirjeen. Camila vastasi, että hänestä oli tuntunut siltä, kuin olisi
Lotario silmäillyt häntä hiukan julkeammin kuin Anselmon ollessa
kotosalla, mutta sanoi jo huomanneensa erehdyksensä ja pitävänsä tuota
omana kuvittelunaan, koska Lotario nyt karttoi häntä eikä pyrkinyt
tapaamaan häntä kahden kesken. Anselmo sanoi, että hän voi huoletta
torjua sellaisen epäluulon, koska hän itse tiesi Lotarion rakastuneen
erääseen saman kaupungin ylhäiseen neitiin, jota ylisti lauluissaan
Khloriin nimellä, ja että Lotarion vilpittömyys ja heidän molempien
kesken vallitseva luja ystävyys teki kaiken pelon tarpeettomaksi
siinäkin tapauksessa, ettei olisi ollut niin laita. Ja ellei
Lotario olisi ennakolta ilmoittanut Camilalle, että tuo Khloriiseen
rakastuminen oli pelkkää keksintöä ja että hän oli sen Anselmolle
kertonut vain voidakseen antautua joinakin tuokioina ylistämään
Camilaa, olisi tämä varmaan kietoutunut mustasukkaisuuden epätoivoiseen
verkkoon; mutta saatuaan asiasta ennakolta tiedon hän kesti tuon
säikytyksen tyynin mielin.

Seuraavana päivänä, kun he istuivat kolmisin pöydässä, Anselmo pyysi
Lotarioa lukemaan joitakin niistä runoista, joita hän oli sepittänyt
rakastamalleen Khloriille, ja sanoi, että hän voi huoletta lausua, mitä
tahansa, vaikka Camila ei tuntenutkaan hänen mielitiettyään.

— Vaikka hän hänet tuntisikin — vastasi Lotario, — en kumminkaan mitään
salaisi, sillä ylistäessään lemmittyään kauniiksi ja syyttäessään häntä
säälimättömäksi rakastaja ei mitenkään soivaa hänen hyvää mainettaan;
mutta olipa sen seikan laita miten tahansa, minä tunnustan eilen
sepittäneeni sonetin, jossa valitan tämän Khloriin kiittämättömyyttä ja
joka kuuluu näin:

    Sonetti.

    Yön kaartuessa yli seutujen,
    kun unen valta kuolevaiset voittaa,
    mä kerron ylös taivaan puolehen,
    mua kuinka Khloris piinaa, katkeroittaa.

    Kun idän ukset aukee hehkuen,
    yö hälvenee ja päivä vihdoin koittaa,
    niin sama huuto täyttää sydämen
    ja samat myrskyt rinnassani soittaa.

    Ja päivän tullen säteet auringon
    kun luotisuoraan painuu kohden maata,
    niin yhä kiihtyy tuska armoton.

    Pois vierii päivä, saapuu hetki yön,
    enk' enää huomaamatta olla saata:
    on taivas kuuma, kylmä Khloriin syön.

Sonetti miellytti Camilaa, mutta vielä enemmän Anselmoa, sillä hän
kiitti sitä sanoen, että nainen, joka ei vastannut niin vilpittömästi
ilmaistuihin tunteisiin, oli ylen säälimätön. Siihen virkkoi Camila:

— Onko siis kaikki, mitä rakastuneet runoilijat sanovat, totta?

— Runoilijoina he eivät lausu totuutta, — vastasi Lotario — mutta
rakastuneina he ovat aina yhtä sanattomia kuin vilpittömiäkin.

— Epäilemättä — virkkoi Anselmo, yhä tukeakseen Lotarion lausumia ja
suostuttaakseen niihin Camilaa, joka oli yhtä välinpitämätön Anselmon
temppuun nähden kuin rakastunut Lotarioon.

Camila, joka tunsi mielenkiintoa kaikkea Lotarioon kuuluvaa kohtaan ja
sitäpaitsi varmaan uskoi hänen toiveittensa ja säkeittensä tarkoittavan
yksinomaan häntä, Camilaa, sekä itse olevansa oikea Khloris, pyysi
häntä lukemaan toisenkin sonetin tai toisia säkeitä, jos hänellä oli
niitä muistissaan.

— Onpa kyllä, — vastasi Lotario — mutta en usko, että se on yhtä
hyvä kuin ensimmäinen, tai oikeammin vähemmän huono. Voittehan itse
arvostella, sillä se kuuluu näin:

              Sonetti.

    Pian kuolen pois; jos sitä usko et,
    niin silloin varmaan kuolonkin ma vasta,
    mun ennen murtaneessa havaitset
    kuin herjenneen sua, kallis, palvomasta.

    Pian ehkä unholaan vie askelet,
    pois kauas onnesta ja kunniasta,
    mut yhä muistan kasvos suloiset,
    sun kuvaas kannan, sydämeni lasta.

    Sen aarteenansa sydämeni sulkee,
    se mulle lohdunhetkeä suo monta,
    ja tylyydestäs yltyy vain sen tenho.

    Voi sitä, jonka pursi yössä kulkee
    tiet' outoa ja merta viitatonta,
    kun satamaa ei löydä pieni venho!

Anselmo kiitti tätä toista sonettia samoinkuin ensimmäistä ja niin
hän liitti renkaan renkaalta siihen ketjuun, joka kietoi ja kahlehti
hänet häpeään, sillä pahimmin häntä häpäistessään Lotario sanoi
hänen kunniansa olevan korkeimmillaan, joten Camila, astellessaan
alaspäin kohti syvintä alennustaan, miehensä mielestä nousi yhtä
monta askelmaa korkeammalle kohti hyveensä ja moitteettoman maineensa
huippua. Sattuipa sitten, että Camila, ollessaan kerran kahden kesken
kamarineitinsä kanssa, sanoi hänelle:

— Minua hävettää, rakas Leonela, huomatessani, kuinka huonosti olen
osannut arvostaa itseäni, kun en vaatinut Lotarioa edes odotuksellaan
korvaamaan rakkauteni täyttä antaumusta, jonka hänelle niin nopeasti
soin. Pelkään hänen halveksivan minun auliuttani tai kevytmielisyyttäni
voimatta oivaltaa, kuinka mahdotonta minun oli vastustaa hänen
väkivaltaista kiihkoaan.

— Älä ole siitä huolissasi, armollinen rouva; — vastasi Leonela — eihän
ole mitenkään tärkeätä eikä johda kunnioituksen vähenemiseen, jos antaa
pian, minkä antaa, kun vain se, mitä annetaan, on hyvää ja sinänsä
arvokasta. Onhan tapana sanoa, että se, joka antaa pian, antaa kaksin
verroin.

— On myös tapana sanoa, — vastasi Camila että vähällä hinnalla saatua
pidetään vähässä arvossa.

— Se lause ei koske sinua, — vastasi Leonela — sillä rakkaus, kuten
olen kuullut väitettävän, vuoroin lentää, vuoroin kulkee jalkaisin;
toista se kiidättää, toista vie verkalleen, toisia laimentaa, toisia
kiihtää liekkiin, toisia haavoittaa, toisia surmaa; se aloittaa
jostakin kohdasta pyyteittensä riennon ja päättää ja lopettaa sen
samaan kohtaan; aamulla se käy linnoitusta piirittämään ja illalla se
on saanut varustukset valtoihinsa, sillä ei ole voimaa, joka kykenee
sitä vastustamaan. Koska siis on niin laita, niin mitä oudoksut
tai pelkäät, jos kerran Lotarion on täytynyt käydä samoin, kun
rakkaus otti isäntäni poissaolon välineekseen teitä kukistaessaan.
Ja välttämätöntä oli, että sinä aikana saatettiin täytäntöön, mitä
rakkaus oli määrännyt, pitkittämättä odotusaikaa, kunnes Anselmo ehtisi
tulla takaisin ja asia jäisi hänen läsnäolonsa vuoksi keskeneräiseksi;
rakkaudella näet ei ole aikeittensa suorittamisessa mitään parempaa
auttajaa kuin tilaisuus: tilaisuutta se käyttää apunaan kaikissa
yrityksissään, varsinkin aluksi. Kaiken tämän minä tunnen hyvin, ja
enemmän kokemuksesta kuin kuulopuheista, ja minä kerron sen sinulle,
señora, jonakin päivänä, sillä minäkin olen lihaa ja nuorta verta.
Sitäpaitsi, emäntäni Camila, sinä et luovuttautunut etkä antautunut,
ennenkuin olit Lotarion katseista, huokauksista, sanoista, lupauksista
ja lahjoista oppinut tuntemaan hänen koko sielunsa, niistä ja hänen
hyveistään huomaten, kuinka hyvin Lotario ansaitsi rakkautesi. Koska
kerran on niin laita, älä salli tuollaisten arkailevien ja joutavien
ajatusten mieltäsi ahdistaa, vaan usko varmaan, että Lotario arvostaa
sinua samoinkuin sinä häntä, ja elä iloisena ja tyytyväisenä,
ajatellen, että nyt, kun kerran olet joutunut lemmen paulaan, sinun
pyytäjäsi on arvokas ja ansiokas mies ja että hänessä on niiden neljän
_s_:n lisäksi,[17] jotka tulee olla jokaisessa kelpo rakastajassa,
kaikki muutkin aakkosten kirjaimet. Ellet usko, kuuntele minua, niin
saat nähdä, kuinka luettelen ne ulkomuistista. Hän on, mikäli huomaan
ja kuten minusta näyttää, _a_ntelias, _e_tevä, _h_yvä, _i_loinen,
_j_alo, _k_aunis, _l_uja, _m_ainehikas, _n_uori, _o_iva, _p_eloton,
_r_ehti, mainitut neljä s:ää, _t_oimellinen, _u_ljas, _v_aitelias; _x_
jää pois, sillä se on karhea äänne; _y_lhäinen, _ä_veriäs, _ö_ntyri.

Camila nauroi palvelijattarensa aakkosille arvellen hänen perehtyneen
lemmenseikkoihin paremmin kuin sanoikaan; ja tyttö tunnustikin sen
hänelle ilmoittaen olevansa lemmensuhteissa erään hyväsukuisen,
samassa kaupungissa asuvan nuoren miehen kanssa. Siitä Camila
säikähti, sillä hän pelkäsi oman kunniansa voivan joutua vaaraan tuon
rakastajan vuoksi. Hän tiedusteli tytöltä kiihkeästi, oliko heidän
seurustelunsa johtanut sanoja pitemmälle. Tyttö ei hävennyt ollenkaan,
vastasi vain julkeasti, että niin oli käynyt. On näet varmaa, että
emännän hairahdukset poistavat häveliäisyyden palvelijoista, jotka,
havaitessaan rouvan harha-askelet, eivät välitä mitään, vaikka itsekin
onnahtavat ja rouva saa sen tietää. Camila voi vain pyytää Leonelaa
olemaan mainitsematta mitään hänen lemmensuhteestaan hänelle, jonka
Leonela oli sanonut olevan rakastajanaan, ja menettelemään omassa
asiassaan niin salaisesti, etteivät Anselmo ja Lotario saisi siitä
mitään vihiä. Leonela lupasi niin tehdä, mutta piti lupauksensa siten,
että osoitti Camilan syystäkin pelänneen hyvän maineensa menettämistä.
Huomattuaan, ettei hänen emäntänsä käytös ollut entisellään, siveetön
ja julkea Leonela rohkeni tuoda rakastajansa taloon ja pitää häntä
luonaan luottaen siihen, ettei Camila, vaikka hänet näkisi, uskaltaisi
antaa häntä ilmi; emäntien synneistä näet johtuu muun muassa se
ikävyys, että he joutuvat omien palvelijatartensa orjiksi ja salaamaan
heidän rivoja ja häpeällisiä tekojaan, kuten Camilankin nyt kävi.
Vaikka hän useat kerrat näki Leonelan oleskelevan rakastajansa kanssa
eräässä talon suojassa, ei hän kumminkaan uskaltanut tyttöä nuhdella,
vaan hankki hänelle tilaisuuttakin salaisiin kohtauksiin ja huolehti
kaikin puolin siitä, ettei mies joutunut Anselmon näkyviin. Kaikista
hänen toimenpiteistään huolimatta Lotario sittenkin huomasi kerran
päivänkoitteessa talosta tulevan miehen. Hän ei tuntenut tulijaa ja
ajatteli aluksi, että sen täytyi olla jokin aave. Mutta nähtyään
sitten miehen nostavan viittaansa ja huolellisesti ja varoen peittävän
sillä kasvonsa Lotario luopui yksinkertaisesta otaksumastaan ja johtui
toiseen, josta olisi koitunut kaikkien tuho, ellei Camila olisi asiaa
auttanut. Lotario ei arvannut miehen, jonka oli nähnyt niin ajattomalla
ajalla talosta poistuvan, menneen sinne Leonelaa tapaamaan, eikä hän
edes muistanut Leonelaa maailmassa olevankaan, ajattelihan vain, että
Camila, joka oli ollut löyhä ja kevytmielinen hänen seurassaan, oli
samanlainen jonkun toisenkin kanssa. Sellaisiin seuraamuksiin näet
johtaa kehnon naisen kehnous: ettei hänen kunniallisuuteensa luota
enää hänkään, jolle hän on rukousten ja vakuuttelujen taivuttamana
antautunut, ja että tämä henkilö uskoo hänen antautuvan sitäkin
helpommin toisille ja luottaa lujasti jokaiseen sensuuntaiseen
epäluuloon. Ja näyttääpä kerrassaan siltä, kuin Lotario olisi tuona
hetkenä menettänyt selvän järkensä ja kuin kaikki oikeat ajatukset
olisivat hänen mielestään haihtuneet; hän näet lähti, mitään hyvää
tai edes järjellistä ajatusta kehittelemättä, päätä pahkaa Anselmon
luo, ennenkuin tämä oli ehtinyt vuoteestaan nousta, ja sanoi hänelle,
sydäntäkalvavan mustasukkaisen raivon kiihtämänä ja sokaisemana,
intohimoisesti haluten kostaa Camilalle, joka ei ollut mitenkään häntä
loukannut:

— Tiedä, Anselmo, että minä olen monta päivää taistellut itseni kanssa
väkisinkin yrittäen olla ilmaisematta sinulle seikkaa, jota en enää
voi enkä saakaan sinulta salata. Tiedä, että Camilan lujuus nyt on
rauennut ja että minä, voin tehdä hänelle, mitä hyväksi näen. Syynä
siihen, etten ole aikaisemmin ilmaissut sinulle todellista asianlaitaa,
on se, että olen tahtonut nähdä, onko tuo ollut kevytmielistä himoa vai
onko hän niin menetellyt minua koetellakseen ja saadakseen selville,
olinko käynyt vakain aikomuksin siihen lemmenseikkailuun, jonka
luvallasi olen hänen kanssaan aloittanut. Otaksuin myös, että hän,
jos kerran oli sellainen kuin hänen tuli olla ja jollaiseksi hänet
otaksuimme, olisi jo kertonut sinulle mielistelystäni; mutta nyt, kun
huomaan hänen viivyttelevän, havaitsen hänen tarkoittaneen täyttä
totta, kun hän on luvannut sinun jälleen kotoa poistuessasi tulla minua
tapaamaan varastohuoneeseen, missä säilytät arvokasta kalustoasi (totta
olikin, että Lotario tapasi siellä seurustella Camilan kanssa); mutta
minä en tahdo sinun käyvän äkkipikaisesti kostamaan, sillä synti on
toistaiseksi tehty ainoastaan ajatuksissa, ja onhan mahdollista, että
Camila ennen täytäntöönpanoa muuttaa mieltään ja että sijaan tulee
katumus. Koska siis olet kaikin puolin tai ainakin osittain noudattanut
minun neuvojani, noudata ja seuraa sitäkin, jonka sinulle nyt lausun,
jotta voit pettymättä ja varovasti harkiten tulla oivaltamaan, mitä
katsot itsellesi soveliaimmaksi. Ole matkustavinasi pois pariksi
kolmeksi päiväksi, kuten ennen, ja järjestä niin, että piiloudut
varastohuoneeseesi, missä seinäverhot ja muut siellä säilytettävät
esineet tarjoavat sinulle hyvää tilaisuutta piiloutumiseen, niin
saat nähdä omin silmin, samoinkuin minä, mitä Camila haluaa. Jos
kysymyksessä on kehnous, jota sopii pikemmin pelätä kuin toivoa, voit
kaikessa hiljaisuudessa, varoen ja viisaasti käydä kostamaan kokemaasi
solvausta.

Lotarion sanat hämmästyttivät, säikähdyttivät ja ihmetyttivät Anselmoa,
sillä ne yllättivät hänet hänen kaikkein vähimmin otaksuessaan
joutuvansa niitä kuulemaan, koska hän uskoi Camilan jo suoriutuneen
voittajana kaikista Lotarion hyökkäyksistä ja oli jo alkanut nauttia
voiton kunniaa. Hän oli hetken vaiti, tuijotti lattiaan silmiään
räpäyttämättä ja virkkoi vihdoin:

— Sinä, Lotario, olet menetellyt niinkuin edellytin sinun ystävänä
menettelevän; minä noudatan kaikin puolin neuvoasi; tee, miten hyväksi
näet, ja pidä asia salassa, sillä sitä, kuten hyvin ymmärrät, tällainen
odottamaton seikka vaatii.

Lotario lupasi, ja Anselmon luota poistuessaan hän sitten hartaasti
katui kaikkea, mitä oli hänelle sanonut, koska huomasi, miten typerästi
oli menetellyt, vaikka olisi voinut Camilalle kostaa turvautumatta
niin julmaan ja häpeälliseen keinoon. Hän kirosi järjettömyyttään,
herjasi omaa kevytmielistä päätöstään eikä tietänyt, mitä keinoa
pitäisi saadakseen tehdyn tekemättömäksi tai johtaakseen asian johonkin
siedettävään päätökseen. Lopulta hän päätti kertoa kaikki Camilalle,
ja tilaisuutta tarjoutuikin, niin että hän kohtasi hänet kahden kesken
jo samana päivänä. Havaitessaan voivansa vapaasti hänen kanssaan puhua
Camila virkkoi hänelle:

— Tietäkää, rakas Lotario, että minulla on sydämelläni huoli, joka
ahdistaa minua niin kovin, että on kuin poveni siihen pakahtuisi, ja
ihme onkin, ellei niin käy, sillä Leonela on tullut nyt niin julkeaksi,
että päästää taloomme joka ilta rakastajansa viettäen hänen kanssaan
koko yön, mikä tietenkin voi vahingoittaa minun hyvää mainettani, koska
jokainen, joka näkee hänen niin ajattomana aikana poistuvan talostani,
saattaa ajatella asiasta mitä tahansa. Minua rasittaa varsinkin se,
etten voi tyttöä rangaista enkä torua, koska se seikka, että hänellä on
tieto salaisesta suhteestamme, on hillinnyt kieltäni pakottaen olemaan
puhumatta hänen asioistaan, ja minä pelkään, että tästä koituu jokin
onnettomuus.

Camilan niin sanoessa Lotario luuli aluksi, että hän käytti keksimäänsä
juonta uskotellakseen hänelle, että mies, jonka hän oli nähnyt talosta
poistuvan, oli Leonelan rakastaja eikä hänen; mutta nähdessään hänen
sitten itkevän, olevan murheissaan ja anovan apua hän uskoi tuon
todeksi ja joutui aivan ankaran hämmingin ja katumuksen valtaan.
Siitä huolimatta hän kehoitti Camilaa olemaan huoletta luvaten toimia
niin, että Leonelan julkeus loppuisi. Hän kertoi vielä, mitä oli
mustasukkaisen raivonsa kiihtämänä sanonut Anselmolle ja kuinka he
olivat keskenään sopineet, että Anselmo piiloutuisi varastohuoneeseen
saadakseen siellä selvästi nähdä, kuinka uskoton Camila oli. Lotario
pyysi Camilalta anteeksi tuota hulluuttaan ja kehoitti häntä neuvomaan,
miten se oli korjattavissa ja kuinka voitaisiin päästä siitä sekavasta
sokkelosta, johon oli hänen oman ajattelemattomuutensa vuoksi jouduttu.

Camila kauhistui kuullessaan, mitä Lotario hänelle kertoi, ja torui ja
moitti kovin harmistuneena ja monin sekä järkevin sanoin hänen ilkeätä
epäluuloaan ja yksinkertaista ja kehnoa aikomustaan. Mutta nainen on
luonnostaan miestä neuvokkaampi sekä hyvässä että pahassa, vaikka se
kyky hänet taas pettää hänen ryhtyessään vakain aikomuksin suunnitelmia
tekemään, ja niin Camilakin keksi kohta keinon tämän auttamattomalta
näyttävän asian korjaamiseksi ja kehoitti Lotarioa huolehtimaan siitä,
että Anselmo seuraavana päivänä piiloutuisi mainittuun paikkaan, koska
hän, Camila, aikoi käyttää hyväkseen juuri hänen piilossaoloaan, jotta
he, hän ja Lotario, saisivat siitä lähtien häiritsemättä nauttia
toistensa seurassa. Hän ei kumminkaan ilmaissut Lotariolle aikomustaan
kokonaisuudessaan, vaan käski hänen vain olla varuillaan, niin että hän
Anselmon piilouduttua Leonelan häntä kutsuessa heti tulisi ja vastaisi
kaikkeen, mitä Camila hänelle sanoisi, niinkuin olisi vastannut, ellei
olisi tietänyt Anselmon olevan kuuntelemassa. Lotario pyysi häntä
hartaasti ilmaisemaan koko aikeensa, jotta voisi varmemmin ja tarkemmin
ottaa huomioon kaikki, mitä tarpeelliseksi havaitsisi.

— Minä vakuutan, — vastasi Camila — ettei sinun tarvitse huolehtia
mistään muusta kuin vastaamisesta aina sen mukaan kuin minä kysyn. —
Camila näet ei tahtonut hänelle ennakolta ilmoittaa, mitä suunnitteli,
koska pelkäsi, ettei hän noudattaisi hänestä hyvältä tuntuvaa aietta,
vaan noudattaisi tai suunnittelisi toisia, jotka eivät voineet olla sen
veroisia.

Sitten Lotario lähti. Seuraavana päivänä Anselmo matkusti pois
sanoen taas menevänsä maalle ystävänsä luo, mutta kääntyi takaisin
ja piiloutui, minkä voi tehdä varsin vaivattomasti, koska Camila ja
Leonela tahallaan soivat hänelle siihen tilaisuutta.

Siinä Anselmo siis oli piilopaikassaan, mieli niin järkytettynä kuin
saattaa ajatella olevan sen, joka odottaa näkevänsä omin silmin,
kuinka hänen kunniansa silvotaan kappaleiksi, ja ajatteli olevansa
kadottamassa kalleimman aarteensa, jona piti rakasta Camilaansa.
Saatuaan täyden varmuuden siitä, että Anselmo oli piiloutunut, Camila
ja Leonela lähtivät varastohuoneeseen, ja tuskin sinne astuttuaan
Camila huokasi syvään ja virkkoi:

— Oi rakas Leonela! Eikö olisi parempi, että sinä, ennenkuin minä
toteutan, mitä en halua sinulle ilmoittaa, jottet yritä sitä estää,
otat Anselmon tikarin ja pyyntöäni noudattaen lävistät sillä kurjan
poveni? Mutta ei kumminkaan, älä tee sitä, sillä eihän ole oikein,
että minä kärsin rangaistuksen toisen tekemästä rikoksesta. Sitä ennen
tahdon tietää, mitä minussa ovat nähneet Lotarion häikäilemättömät
ja julkeat silmät sellaista, että hän on senvuoksi rohjennut minulle
ilmaista ilmaisemansa kehnon aikomuksen ystäväänsä ylenkatsoen ja minua
solvaten. Mene tuonne ikkunaan, Leonela, ja huuda häntä, sillä hän
on varmaan kadulla odottamassa, että saisi toteuttaa inhan aikeensa.
Mutta sitä ennen toteutuu minun yhtä säälimätön kuin kunniallinenkin
suunnitelmani.

— Ah, señora! — vastasi ovela ja hyvin osansa oppinut Leonela. —
Mitä aiotkaan tehdä tällä tikarilla? Aiotko ehkä surmata itsesi tai
Lotarion? Teitpä kumman tahansa, joka tapauksessa siitä koituu sinulle
hyvän nimesi ja maineesi hukka. On parempi, jos salaat kokemasi
solvauksen etkä anna tuolle pahalle miehelle tilaisuutta nyt tulla
tänne ja kohdata meidät yksin ollessamme. Muista, señora, että me
olemme heikkoja naisia ja että hän on mies, ja tarmokas; ennenkuin
sinä ehdit toteuttaa suunnitelmasi, saattaa hän, koska tulee noissa
pahoissa aikeissa, intohimon sokaisemana kenties tehdä sen, mikä olisi
sinulle pahempaa kuin jos hän sinut surmaisi. Voi isäntääni Anselmoa,
joka on nähnyt hyväksi luovuttaa tuolle hävyttömälle sellaisen vallan
talossaan! Ja jos sinä, señora, nyt hänet surmaat, kuten luulen sinun
mielivän tehdä, niin mitä teemme hänelle hänen kuoltuaan?

— Mitäkö, ystäväiseni? — virkkoi Camila. — Jätämme hänet siihen
Anselmon haudattavaksi, sillä onhan oikeus ja kohtuus, että hän
nurkumatta vaivautuu kätkemään maan alle oman häpeänsä. Kutsu hänet,
joudu, sillä minusta tuntuu, että viivyttäessäni kokemani solvauksen
kostamista rikon uskollisuutta, jonka olen miehelleni velkaa.

Anselmo kuuli tuon kaiken, ja jokainen Camilan sana herätti hänessä
uusia tunteita; mutta kuullessaan, että Camila vakavasti aikoi surmata
Lotarion, hän mieli astua esiin ja ilmaista itsensä, jottei hän sitä
tekisi. Hänet pidätti kumminkin paikalleen halu nähdä, mihin päätökseen
johtaisi tuo ylen rohkea ja kunniallinen päätös; mutta hän ajatteli
käydä ajoissa estämään sen toteuttamista.

Samassa Camila joutui ankaran voipumuksen valtaan ja heittäytyi
huoneessa olevaan sänkyyn Leonelan parahtaessa katkeraan itkuun sanoen:

— Voi minua poloista, jos kohtaloni on niin kova, että hän kuolee tässä
käsiini, tämä maailman kaiken kunniallisuuden kukka, hyväin naisten
kruunu ja siveyden esikuva...!

Lisäksi muuta samanlaista, mitä kukaan ei olisi voinut kuunnella
pitämättä Leonelaa kaikkein osaaottavimpana ja uskollisimpana
palvelijattarena maan päällä ja hänen emäntäänsä uutena ja ahdistettuna
Penelopeiana.[18] Camila toipui pian voipumuksestaan ja sanoi
toivuttuaan:

— Miksi et mene, Leonela, kutsumaan kaikkein uskollisinta ystävänsä
ystävää, mitä aurinko on milloinkaan nähnyt tai yö peittänyt? Joudu,
juokse, riennä, lähde, jottei sinun viipyessäsi vihani loimu sammu ja
toivomani oikeudenmukainen kosto haihdu uhkauksiin ja kirouksiin.

— Minä menen häntä kutsumaan, señora, — sanoi Leonela — mutta sinun
tulee ensin antaa minulle tuo tikari, jottet minun poissaollessani tee
mitään sellaista, minkä vuoksi kaikki ne, jotka ovat sinuun kiintyneet,
joutuvat itkemään kaiken ikänsä.

— Mene huoletta, rakas Leonela, en minä tee mitään sellaista; —
vastasi Camila — jos näet olenkin mielestäsi huima ja vähäjärkinen
niin tuimasti puolustaessani kunniaani, en kumminkaan tahdo mennä niin
pitkälle kuin entinen Lucretia, jonka sanotaan surmanneen itsensä,
vaikka ei ollut mitenkään hairahtunut, sitä ennen surmaamatta häntä,
joka oli syypää hänen onnettomuuteensa. Jos kerran on kuoltava, niin
minä kuolen, mutta sitä ennen minun tulee saada kostaa ja ottaa
hyvitystä siltä, jonka vuoksi olen tänne tullut itkemään hänen julkeita
tekojaan, joihin en ole millään tavalla antanut aihetta.

Leonelaa täytyi kauan pyytää, ennenkuin hän lähti kutsumaan Lotarioa,
mutta vihdoin hän kumminkin meni, ja hänen sillä tiellä viipyessään
Camila jatkoi, kuin itsekseen puhellen:

»Jumala minua auttakoon! Eikö olisi ollut viisaampaa torjua Lotario,
kuten monesti ennen, kuin antaa hänelle aihetta, kuten nyt olen
tehnyt, pitää minua kunniattomana ja kehnona, ainakin siksi, kunnes
hälvennän hänen harhaluulonsa? Epäilemättä olisin niin tehden
menetellyt oikeammin; mutta en olisi saanut kostaa eikä mieheni kunnia
olisi tullut hyvitetyksi, jos hän olisi päässyt mitään korvaamatta
ja kaikessa rauhassa astelemaan pois huoneesta, johon hänen pahat
himonsa häntä ajavat. Maksakoon petturi hengellään, mitä niin irstaasti
himoitsi, ja tietäköön maailma (jos se saanee tästä kuulla), ettei
Camila ainoastaan säilynyt miehelleen uskollisena, vaan kostikin hänen
puolestaan sille, joka julkesi häntä solvata. Sittenkin ajattelen,
että olisi ollut parempi ilmoittaa tämä Anselmolle; mutta minähän koin
niin tehdä kirjeessä, jonka lähetin hänelle maakylään, ja luulenpa,
että hän, kun kerran ei rientänyt korjaamaan sitä pahaa, mistä hänelle
huomautin, pelkästä sydämen hyvyydestä ja luottamuksesta kaiketi ei
tahtonut eikä voinut uskoa, että niin varman ystävän povessa voisi
piillä mitään hänen kunniaansa herjaavia aikomuksia. Enhän itsekään
sitä uskonut moneen päivään enkä olisi uskonut milloinkaan, ellei
hänen julkeutensa olisi mennyt niin pitkälle, että hänen julkiset
lahjansa, suuret lupauksensa ja alinomaiset kyynelensä sen minulle
ilmaisivat. Mutta miksi nyt tätä mietinkään? Kaipaako rohkea päätös
mitään neuvottelemista? Ei suinkaan. Väistykää siis pois, te petteliäät
mietteet; tulkoon kosto! Astukoon sisään se uskoton, tulkoon,
saapukoon, kuolkoon ja kohdatkoon loppunsa, tapahtuipa sitten mitä
tahansa! Puhtaana minä tulin sen miehen haltuun, jonka taivas omakseni
antoi; puhtaana minä hänen luotaan lähdenkin, korkeintaan kylpien
omassa viattomassa veressäni ja kaikkein uskottomimman ystävän veressä,
mitä ystävyys on maailmassa milloinkaan nähnyt.»

Niin sanoen hän liikkui huoneessa edestakaisin, tikari paljastettuna,
niin epätasaisin ja kiihkein askelin ja sellaisin elein, että näytti
kerrassaan siltä kuin olisi menettänyt järkensä ja ollut raivoisa
rikoksentekijä eikä hento nainen.

Kaikkea tuota katseli seinäverhojen taakse piiloutunut Anselmo kovin
ihmetellen ja ajatellen, että hänen jo kuulemansa riitti hälventämään
pahempiakin epäluuloja; olisipa hän toivonut Lotarion saapumisesta
koituvan enemmän todistuksen jäävän antamattakin, koska pelkäsi
voivan sattua jotakin äkillistä onnettomuutta. Hän oli jo aikeissa
ilmaista itsensä ja astua esiin syleilemään vaimoansa ja hälventämään
hänen harhaluuioaan, mutta jäi paikoilleen, kun näki Leonelan tulevan
taluttaen Lotarioa. Havaitessaan Lotarion Camila piirsi tikarillaan
pitkän viivan eteensä permantoon ja virkkoi:

— Lotario, huomaa, mitä sanon: jos uskallat astua tämän tässä näkemäsi
viivan yli tai tulla sen luo, niin nähdessäni sinun aikovan niin tehdä
syöksen samassa tuokiossa poveeni tämän kädessäni olevan tikarin.
Ennenkuin vastaat minulle sanaakaan, kehoitan sinua kuuntelemaan, mitä
minulla on vielä sanottavaa; sitten saat vastata, mitä ikänä mielit.
Ensinnäkin vaadin sinua, Lotario, sanomaan, tunnetko mieheni Anselmon
ja mitä hänestä ajattelet; ja toiseksi haluan vielä tietää, tunnetko
minut. Vastaa näihin kysymyksiini, älä ole hämilläsi äläkä liikoja
mieti, mitä vastaisit, sillä enhän kysy sinulta mitään vaikeita asioita.

Lotario ei ollut niin typerä, ettei ollut arvannut, mitä Camila
aikoi tehdä, jo silloin, kun hän oli käskenyt toimimaan niin, että
Anselmo piiloutuisi, ja siksi hän sopeutui Camilan suunnitelmaan niin
älykkäästi ja sujuvasti, että tuo valheellinen kohtaus olisi voinut
heidän esittämänään käydä tosimmasta todesta. Hän vastasi Camilalle
näin:

— En minä luullut, kaunis Camila, että olit kutsunut minut tänne
udellaksesi minulta seikkoja, jotka ovat niin etäällä siitä
tarkoituksesta, joka minut tänne tuo. Jos menettelet niin siirtääksesi
tuonnemmaksi minulle lupaamasi suosion, olisit voinut lykätä sen
vieläkin kauemmaksi, sillä onnen kaipaus rasittaa meitä sitä enemmän,
mitä pikemmin toivomme sen saavuttavamme. Jottet kumminkaan väitä
minun jättävän kysymyksiäsi vastaamatta, sanon, että tunnen puolisosi
Anselmon ja että me molemmat tunnemme toisemme varhaisimmalta iältämme;
mutta en halua sanoa ystävyydestämme, mitä sinä tiedät yhtä hyvin,
koska en tahdo itse joutua todistamaan sitä vääryyttä, jonka minulla
teettää hänelle rakkaus, suurempienkin hairahdusten voimallinen
puolustus. Sinut minä tunnen ja kunnioitan sinua samoinkuin hän; ellei
näet olisi niin laita, en rikkoisi pienempien päämääräin kuin sinun
hyvien ominaisuuksiesi vuoksi sitä, mihin minua velvoittaa oma itseni,
ja vilpittömän ystävyyden pyhiä lakeja, jotka nyt rikon rakkauden,
tämän ylen voimallisen vihollisen tähden.

— Jos sen tunnustat, — vastasi Camila — sinä kaiken sen verivihollinen,
mitä oikeudenmukaisesti kannattaa rakastaa, niin millaisin kasvoin
rohkenet astua sen henkilön eteen, jonka tiedät siksi kuvastimeksi,
missä kuvastelee itseään hän, jota sinun tulisi käyttää kuvastimenasi,
jotta näkisit, kuinka syyttömästi häntä solvaat? Mutta nytpä minä,
onneton olento, ymmärrän, mikä on saanut sinut pitämään niin
mitättömänä sitä, minkä olet itsellesi velkaa; syynä on varmaan
ollut jokin käytöksessäni ilmennyt varomattomuus, jota en kumminkaan
tahdo nimittää sopimattomuudeksi, koska se ei suinkaan ole johtunut
harkitusta aikomuksesta, vaan huolettomuudesta, jollaiseen naiset
monesti tekevät huomaamattaan itsensä vikapäiksi otaksuessaan,
ettei heidän tarvitse ketään varoa. Ellet sitä tunnusta, niin sano
minulle, sinä pettäjä, milloin olen vastannut hartaisiin pyyntöihisi
millään sellaisella sanalla tai eleellä, joka olisi voinut herättää
sinussa vähintäkään toivon häivää, että häpeälliset pyyteesi tulevat
toteutumaan! Milloin en ole torjunut ja moittinut sinun lempeä-anelevia
sanojasi vakavilla ja ankaroilla vastauksillani? Milloin olen uskonut
tai ottanut vastaan sinun suuria lupauksiasi ja vielä suurempia
lahjojasi? Koska kumminkin on mielestäni selvää, ettei kukaan voi
pysyä hellittämättä lemmenaiheissaan kovin kauan, ellei hänelle suo
tukea jokin toive, tahdon lukea omaksi syykseni sinun julkeutesi,
sillä jokin varomattomuuteni on epäilemättä näin kauan rohkaissut
sinua aikomuksessasi, ja senvuoksi tahdon kohdistaa itseeni sen koston
ja rangaistuksen, jonka sinun rikoksesi ansaitsee. Näyttääkseni
sinulle vielä, etten itseäni niin säälimättömästi kohdellessani voi
olla kohtelematta samoin sinua, halusin saada sinut tänne sen uhrin
todistajaksi, jonka aion antaa arvoisan mieheni loukatulle kunnialle,
jota olemme solvanneet, sinä niin harkiten kuin suinkin mahdollista ja
myös minä liian vähän varoen tilaisuutta, jos lienen sellaista sinulle
tarjonnut, sinun pahojen aikeittesi suosimiseen ja hyväksymiseen.
Se pelko, sanon vieläkin, että olen varomattomuudellani jotenkin
sytyttänyt mieleesi niin järjettömiä ajatuksia, rasittaa minua eniten
ja vaatii minulta oman käden kostoa, sillä syyllisyyteni voisi tulla
yleisemmin tunnetuksi, jos tämän kostotyön suorittaisi joku toinen.
Ennenkuin sen teen, tahdon kumminkin kuullessani surmata ja viedä
mukanani erään, joka täysin tyydyttää toivomani ja saamani koston
kaipuun, jotta pääsen haudan tuolla puolen, kummassa paikassa tahansa,
näkemään, minkä rangaistuksen puolueeton ja lahjomaton oikeus määrää
hänelle, joka on saattanut minut näin epätoivoiseen tilaan.

Niin sanottuaan hän karkasi uskomattoman kiivaasti ja ketterästi
Lotarion kimppuun, paljastettu tikari kädessään ja niin ilmeisesti
näyttäen aikovan iskeä sen hänen rintaansa, että uhattu mies melkein
joutui epäröimään, olivatko nuo eleet teennäisiä vai todellisia; hänen
näet oli pakko varautua sekä vikkelyyteensä että voimaansa estäessään
Camilaa iskemästä. Camila esitti tämän merkillisen petoksen ja
kavaluuden näytteen niin elävästi, että mieli omalla verellään luoda
siihen totuuden väriä; havaitessaan, ettei voinut satuttaa Lotariota,
tai teeskennellen, ettei voinut, hän näet lausui:

— Koska kohtalo ei salli minun täysin tyydyttää oikeudenmukaista
aiettani, älköön se ainakaan kyetkö estämään minua toteuttamasta sitä
osittain.

Ponnistellen kaikin voimin saadakseen vapaaksi tikaria pitelevän
kätensä, johon Lotario oli käynyt kiinni, hän kiskaisi sen valtoimeksi,
suuntasi kärjen sellaiseen kohtaan, missä se ei voinut syvään
haavoittaa, pistäen ja piilottaen sen lähelle vasemmanpuolista
kainalokuoppaansa, ja valahti sitten permantoon kuin tajuttomana.

Leonela ja Lotario siitä hämmästyivät ja säikähtivät ja epäilivät
tapahtuman todenperäisyyttä vielä, kun näkivät Camilan makaavan
permannolla pitkänään ja verissään. Lotario riensi viipymättä luo,
kauhistuneena ja voimatta hengittää, vetämään pois tikaria, mutta
nähtyään sitten, kuinka mitätön haava oli, hän toipui pelostaan,
ihmetteli jälleen kauniin Camilan oveluutta, älykkyyttä ja
kekseliäisyyttä ja alkoi, käyden omaa osaansa näyttelemään, esittää
pitkää ja murheellista valitusta Camilan ruumiin ääressä, kuin hän
olisi kuollut, syytäen siinä runsaita kirouksia sekä itselleen että
sille henkilölle, jonka toimesta oli tähän tilaan joutunut. Tietäen
ystävänsä Anselmon kuuntelevan hän valitti siihen tapaan, että ken
hyvänsä kuunteleva olisi säälinyt häntä itseään paljon enemmän kuin
Camilaa, vaikka olisi tätä kuolleenakin pitänyt.

Leonela nosti Camilan syliinsä ja sijoitti sänkyyn pyytäen Lotarioa
hakemaan sellaista henkilöä, joka salaa sitoisi Camilan haavan;
sitäpaitsi hän kysyi hänen neuvoaan ja mielipidettään siitä, mitä he
sanoisivat Anselmolle hänen vaimonsa haavoittumisesta, jos hän sattuisi
palaamaan, ennenkuin Camila ehti tulla terveeksi. Lotario vastasi, että
he voivat sanoa, mitä hyväksi näkivät, sillä hän ei kyennyt antamaan
mitään kelvollista neuvoa; hän vain kehoitti Leonelaa yrittämään
pidättää verenvuotoa ja sanoi itse lähtevänsä sellaiseen paikkaan,
missä ihmiset eivät enää häntä näkisi. Niin hän poistui talosta
ilmeisen tuskan ja mielenliikutuksen vallassa, mutta havaitessaan
sitten olevansa yksin ja sellaisessa paikassa, missä kukaan ei voinut
häntä nähdä, hän ei lakannut ajatuksin ja elein ihmettelemästä
Camilan oveluutta ja Leonelan osuvaa käyttäytymistä. Hän ajatteli,
kuinka varmasti Anselmo nyt uskoi, että hänellä oli puolisonaan uusi
Porcia,[19] ja halusi kohdata hänet, Lotarion, jotta he yhdessä
juhlisivat pahinta petosta ja taitavimmin valheverhoon peitettyä
totuutta, minkä kuvitella voi.

Sillävälin Leonela, kuten sanottu, pidätti emäntänsä verenvuotoa,
jota oli vain senverran, että kavaluus näytti uskottavalta. Leonela
otti hiukan viiniä ja pesi sillä haavan[20] sitoen sen sitten niin
hyvin kuin osasi ja puheli emäntäänsä hoitaessaan siihen tapaan, että
Anselmo, vaikka ei olisikaan jo sitä ennen kuullut samanlaista, olisi
varmaan alkanut uskoa, että hänen Camilansa oli oikea siveyden esikuva.
Leonelan ohella puhui Camilakin soimaten itseään araksi ja pelkuriksi,
koska häneltä oli kaikkein ratkaisevimpana hetkenä puuttunut rohkeutta
lopettaa elämä, jota hän kovin inhosi. Hän kysyi palvelijattareltaan
neuvoa, kertoisiko koko tämän tapahtuman rakkaalle miehelleen vai
eikö, ja Leonela kehoitti häntä olemaan kertomatta, koska hän siten
velvoittaisi Anselmon kostamaan Lotariolle, mistä välttämättä koitui
suuri vaara hänelle itselleen; kelpo vaimon ei suinkaan pitänyt antaa
miehelleen aihetta kiistoihin, vaan päinvastoin ehkäistä niitä, mikäli
vain mahdollista. Camila sanoi täysin hyväksyvänsä hänen mielipiteensä
ja tahtovansa sitä noudattaa, mutta piti kumminkin tarpeellisena
keksiä, mitä sanottaisiin Anselmolle haavasta, jonka hän varmaan
tulisi näkemään. Siihen vastasi Leonela, ettei hän osannut valehdella
piloillaankaan.

— Entä minä, rakas ystäväni, — virkkoi Camila — kuinka osaisin
valehdella minä, joka en uskalla keksiä tai ylläpitää mitään valhetta,
vaikka oma henkeni olisi vaarassa? Koska siis emme voi siten asiasta
suoriutua, on varmaan parasta sanoa hänelle selvä totuus, jottei hän
huomaa meidän esittäneen asiaa väärin.

— Ole huoletta, señora; — vastasi Leonela — minä ajattelen
huomisaamuun, mitä hänelle sanomme, ja sinä voit ehkä salata haavasi,
koska se on sellaisessa paikassa, niin ettei sitä kukaan näe, ja
taivas suvainnee suosia meidän oikeita ja kunniallisia aikomuksiamme.
Rauhoitu, valtiattareni, yritä tyynnyttää mielenliikutustasi, jottet
ole järkytetty herran tullessa takaisin, ja jätä muu huoli minulle ja
Jumalalle, joka aina auttaa hyviä aikomuksia.

Anselmo oli erittäin tarkkaavasti kuunnellut ja katsellut tämän
murhenäytelmän esitystä, jossa hänen oma kunniansa surmattiin, ja
sen henkilöt esiintyivät niin tavattomin ja tehoisin ilmein, että
näytti siltä kuin he olisivat todella muuttuneet niiksi henkilöiksi,
joiden näyttämöosia esittivät. Hän odotti hartaasti yön tuloa, jotta
pääsisi talosta poistumaan ja tapaamaan hyvää ystäväänsä Lotarioa
saadakseen hänen kanssaan onnitella itseään siitä kalliista päärlystä,
jonka oli löytänyt havaitessaan vaimonsa lopulta uskolliseksi. Naiset
huolehtivat siitä, että hänelle tarjoutui tilaisuutta lähteä ulos, ja
hän käytti sitä hyväkseen mennen heti etsimään Lotarioa. Eipä voi hevin
kertoa, kuinka monesti hän, ystävänsä tavattuaan, häntä syleili, mitä
kaikkea kertoi mielihyvästään ja kuinka ylisti puolisoaan Camilaa.
Kaikkea tuota kuunteli Lotario voimatta ilmaista minkäänlaista iloa,
koska hänen muistiinsa kuvastui, miten pahoin Anselmo oli petetty ja
kuinka kohtuuttomasti hän itse ystäväänsä solvasi. Vaikka huomasi,
ettei Lotario ollut iloinen, Anselmo uskoi syynä olevan sen, että
Lotario oli jättänyt Camilan haavoittuneena makaamaan ollen itse
vikapää onnettomuuteen. Siksi Anselmo muun muassa kehoitti häntä
olemaan välittämättä siitä, mitä Camilalle oli sattunut, sillä haava
oli varmaan vähäpätöinen, koska naiset olivat yhteisesti päättäneet
sen häneltä salata. Lotarion ei niinmuodoin tarvinnut ollenkaan
pelätä, vaan päinvastoin tästä lähtien nauttia ja riemuita hänen
kanssaan, koska hän, Anselmo, havaitsi Lotarion toimesta ja avulla
tulleensa koroitetuksi kaikkein korkeimpaan auvoon, mitä saattoi
omakseen ikävöidä. Anselmo sanoi vielä toivovansa, että he tulisivat
pitämään ainoana huvinaan sepittää Camilan ylistykseksi säkeitä, jotka
säilyttäisivät hänen kuolematonta muistoaan tulevaisiin vuosisatoihin.
Lotario kiitti hänen hyvää aikomustaan ja sanoi omasta puolestaan
auttavansa tuon mainion rakennuksen pystyttämisessä.

Niin tuli Anselmosta kaikkein sievimmin petetty aviomies, mitä
maailmassa voi olla: hän itse toi omin käsin taloonsa kunniansa
tuhoojan luullen sinne tuovansa sen kirkastajan, ja Camila otti hänet
vastaan näennäisen tuskaisin ilmein, vaikka hänen sydämensä iloitsi.
Tämä pettely jatkui joitakin aikoja, kunnes Onnen pyörä muutaman
kuukauden kuluttua kääntyi, siihen asti ylen ovelasti salattu rikos
tuli ilmi ja Anselmo sai hengellään maksaa mielettömän uteliaisuutensa.




Viidesneljättä luku,

missä kerrotaan Don Quijoten urheasta ja hirmuisesta taistelusta
nahkaisia punaviinileilejä[21] vastaan sekä saatetaan päätökseen
kertomus mielettömästä uteliaisuudesta.


Kertomuksessa ei ollut enää paljon luettavaa, kun Sancho Panza poukahti
ylen kiihtyneenä ulos siitä suojasta, missä Don Quijote oli lepäämässä,
ja huusi kovalla äänellä:

— Tulkaa, hyvät herrat, tulkaa pian auttamaan herraani, joka on
joutunut kaikkein tuimimpaan ja ankarimpaan otteluun, mitä silmäni ovat
milloinkaan nähneet. Jumaliste, hän on antanut jättiläiselle, neiti
prinsessa Minomicónan viholliselle, sellaisen iskun, että on listinyt
häneltä pään ihan kerrassaan, kuin nauriin ikään!

— Mitä sanotkaan, veikkoseni? — kysyi kirkkoherra lukematta kertomuksen
loppuosaa sen pitemmälle. — Oletteko järjissänne, Sancho? Miten
hiidessä voikaan olla niin laita kuin sanotte, kun jättiläinen on
kahdentuhannen peninkulman päässä täältä?

Samassa he kuulivat kamarista kamalaa meteliä ja Don Quijoten huudon:

— Odota, sinä rosvo, ryöväri, konna; nyt olen saanut sinut käsiini eikä
käyrä sapelisi sinua avita!

Hän kuului huimasti iskevän huoneen seiniin. Sancho sanoi:

— Älkää huoliko jäädä tänne kuuntelemaan, vaan käykää erottamaan
tappelevia tai auttamaan isäntääni, vaikka eihän se oikeastaan ole
enää tarpeen, sillä jättiläinen on varmaan jo saanut surmansa ja tekee
parhaillaan Jumalalle tiliä menneestä ja kehnosta elämästään. Näinhän
minä, kuinka veri virtasi permantoon ja pää oli poikki ja kellahtanut
sivulle, ison viinileilin kokoinen.

— Minut saa tappaa, — virkkoi siihen majatalonisäntä — ellei Don
Quijote eli Don Piru-Itse ole iskenyt miekallaan jotakin niistä
punaviinileileistä, jotka olivat täytettyinä hänen pääpuolissaan, ja
tämä viisas mies on varmaan luullut ulosvuotanutta viiniä vereksi.

Niin sanottuaan hän meni huoneeseen, kaikkien toisten häntä seuratessa,
ja he näkivät Don Quijoten mitä merkillisimmässä asussa. Hän oli
paitasillaan, vaate ei ulottunut etupuolella peittämään hänen reisiänsä
ja takaa se oli vaaksan vertaa lyhyempi; sääret olivat erittäin
pitkät ja laihat, karvaiset eikä suinkaan puhtaat; päässä hänellä oli
likainen punainen yömyssy, isännän omaisuutta; vasemman käsivartensa
ympäri hän oli kietonut sänkypeitteen, jota Sancho katseli karsaasti,
hyvin tietäen, mistä syystä, ja oikeassa kädessä oli paljastettu
miekka, jolla hän huitoi joka taholle samalla huudahdellen, kuin olisi
tosiaankin taistellut jonkun jättiläisen kanssa. Ja parasta vielä,
etteivät hänen silmänsä olleet avoinna; hän näet yhä nukkui ja uneksi
taistelevansa jättiläisen kanssa: päätökseen saatettavan seikkailun
mielikuva oli hänessä niin voimakas, että sai hänet uneksimaan
jo saapuneensa Minomicónin kuningaskuntaan ja olevansa ottelussa
vihamiehensä kanssa, ja hän oli hutkinut nahkaleilejä, luullen
jättiläistä lyövänsä, niin huikeasti, että koko huone oli viinin
vallassa. Sen nähtyään majatalon isäntä suuttui niin sydämestään, että
hyökkäsi Don Quijoten kimppuun ja alkoi paukuttaa häntä nyrkeillään
niin tuimasti, että olisi tehnyt lopun taistelusta jättiläistä
vastaan, elleivät Cardenio ja kirkkoherra olisi pelastaneet ritaria
hänen käsistään. Ritari parka nukkui yhä kaikesta huolimatta, kunnes
parturi nouti kaivolta sangollisen kylmää vettä valahduttaen sen
yhdellä iskulla hänen iholleen. Siitä Don Quijote heräsi, mutta ei
nytkään niin selkeäksi, että olisi kyennyt tajuamaan, missä tilassa
oli. Havaittuaan, kuinka lyhyissä ja kevyissä pukimissa ritari
esiintyi, Dorotea ei mielinyt astua huoneeseen näkemään puoltajansa ja
vastustajansa kamppailua.

Sancho etsiskeli kaikkialta permannolta jättiläisen päätä ja virkkoi
sitten, kun sitä ei löytynyt:

— Tiedänhän minä, että tässä talossa kaikki on pelkkää noituutta, sillä
viime kerralla, tässä samassa paikassa, missä nyt seison, minua puitiin
nyrkillä naamaan ja kartulla muihin paikkoihin, enkä minä tiennyt,
kuka sen teki, kun en ketään nähnyt; nyt taas ei näy missään sitä
päätä, jonka omin silmin näin kierähtävän alas, ja verta sitä tuli kuin
suihkulähteestä.

— Mistä verestä ja suihkulähteestä puhut sinä, Jumalan ja hänen
pyhimystensä vihollinen? — virkkoi isäntä. — Etkö näe, lurjus, ettei
tässä ole muuta verta eikä lähdettä kuin nämä nahkaleilit, jotka on
puhkottu, ja punaviini, jota läikkyy lattialla, niin että mielisin
nähdä helvetissä läikkymässä sen kurjan sielun, joka ne on puhkonut.

— En minä mitään tiedä, — vastasi Sancho — tiedän vain niin hullusti
käyvän, että minulta hupenee kreivikunta, kun en tuota päätä löydä,
kuin suola veteen.

Sancho oli valveillaan pahemmin pyörällä kuin hänen isäntänsä
nukkuessaan; niin pitivät häntä lumoissaan herran hyvät lupaukset.
Majatalonisäntä joutui ihan suunniltaan huomatessaan aseenkantajan
hidasverisyyden ja herran tekemän vahingon ja vannoi, ettei nyt kävisi
niinkuin edellisellä kerralla, jolloin nuo olivat puikkineet tiehensä
maksamatta; ritarilliset erioikeudet eivät nyt vapahtaisi herraa
korvaamasta vanhaa ja uutta vahinkoa, siihen luettuna sekin, mitä
saattoi tulla maksamaan rikkinäisten nahkaleilien välttämätön paikkaus.

Kirkkoherra piteli Don Quijotea käsistä, ja tämä, luullen nyt
saattaneensa seikkailun päätökseen ja olevansa prinsessa Minomicónan
edessä, painui polvilleen kirkkoherran eteen ja lausui:

— Teidän korkeutenne, ylhäinen ja suurimaineinen valtiatar, te voitte
tästä päivästä lähtien elää turvallisena, hyvin tietäen, ettei tuo
kehno olento kykene teille pahaa tekemään, ja minä olen tästä päivästä
lähtien vapaa teille antamastani lupauksesta, koska olen kaikkivaltiaan
Jumalan avulla ja hänen suosiostaan, jolta minulla on elämä ja henki,
täsmällisesti sen täyttänyt.

— Enkö minä sitä sanonut? — virkkoi Sancho tuon kuultuaan. — Enhän
minä päissäni ollut; katsokaa, eikö isäntäni olekin jo suolannut
jättiläisen! Se on pakosta kuin köyhän kuolema; kreivikunta on varmassa
tiedossa!

Kukapa olisi voinut olla nauramatta heidän hullutuksilleen, isännän
ja rengin? Kaikki nauroivat, lukuunottamatta majatalonisäntää, joka
manaili itseään alimpaan helvettiin; mutta lopulta saivat sentään
parturi, Cardenio ja kirkkoherra melkoista vaivaa nähden saatetuksi Don
Quijoten sänkyyn, ja sinne hän jäi jälleen nukkumaan ilmeisesti lopen
uupuneena. He antoivat hänen nukkua ja lähtivät majatalon porstuaan
lohduttamaan Sancho Panzaa, joka ei ollut löytänyt jättiläisen päätä;
mutta suurempi työ heillä oli lepyttäessään majatalonisäntää, joka oli
viinileiliensä äkillisen poismenon vuoksi ihan suunniltaan. Emäntäkin
huusi ja itki:

— Onnettomalla hetkellä ja turmion tunnilla astui minun huoneeseeni
tämä vaeltava ritari, joka tulee minulle niin kalliiksi, että kunpa
en olisi häntä ikäpäivinäni nähnyt. Viime kerralla hän meni menojaan
jättäen maksamatta, mitä oli velkaa yökauden oleskelusta, illallisesta,
yösijasta, oljista ja kauroista häntä itseään, hänen aseenkantajaansa,
hevosluuskaa ja aasia varten, sanoen vain olevansa seikkaileva ritari
(Jumala häntä seikkailuissa riepoittakoon, häntä ja kaikkia maailman
seikkailijoita), joten hänen ei tarvinnut mitään maksaa, koska niin
oli kirjoitettu vaeltavan ritariston taksoihin; ja hänen tähtensä tuli
sitten tämä toinen herra ja vei minun häntäni, ja takaisin hän sen toi
ainakin puolen reaalin edestä huonontuneena, ihan karvattomana, niin
ettei siitä ole enää siihen virkaan, johon mieheni sitä tarvitsee; ja
kaiken lopuksi ja kukkuraksi hän vielä rikkoo leilini ja laskee maahan
viinin, niin että soisin näkeväni hänen omaa vertansa laskettavan!
Mutta älköön luulko; minä vannon isäni luitten ja äitini autuuden
nimessä, että saavat minulle maksaa joka kolikon, muuten en ole
nimeltäni, mikä olen, enkä oman äitini tytär!

Näitä ja muita samanlaisia purkauksia syyti emäntä ylen kiukkuisena,
ja häntä säesteli hänen kelpo piikansa Maritornes. Tytär oli vaiti ja
hymyili vain silloin tällöin itsekseen. Kirkkoherra rakensi rauhan
lupaamalla korvata vahingon niin hyvin kuin suinkin voi, sekä leilit
että viinin ja erittäinkin hännän vahingoittumisen, jota pidettiin
niin tähdellisenä. Dorotea lohdutti Sanchoa lupaamalla hänelle, mikäli
ja milloin kävisi ilmi, että hänen isäntänsä todella oli katkaissut
kaulan jättiläiseltä, parhaan kreivikuntansa, kunhan ehtisi takaisin
valtakuntaansa ja saisi siellä rauhassa elellä. Siitä Sancho löysi
lohdutuksen ja vakuutti prinsessalle, että hän voi varmaan uskoa hänen
nähneen jättiläisen pään, jossa oli vielä suuremmaksi vakuudeksi ollut
vyötäisiin ulottuva parta, ja että sen piileksiminen johtui siitä,
että kaikki, mitä tässä talossa tapahtui, oli silkkaa noituutta, kuten
hän itse oli saanut kokea kerran ennen tänne yövyttyään. Dorotea sanoi
uskovansa, että niin oli laita, ja kehoitti häntä olemaan huoletta,
sillä kaikki kävisi hyvin ja päättyisi aivan mielen mukaan. Kaikkien
tyynnyttyä kirkkoherra halusi lukea kertomuksen loppuun, koska huomasi
olevan vain vähän jäljellä. Cardenio, Dorotea ja kaikki muut pyysivät
häntä niin tekemään. Hän mieli huvittaa toisia sekä saada lukemisesta
nautintoa itselleenkin ja alkoi esittää kertomuksen loppua, joka oli
näin kuuluva:

— Sitten kävi niin, että Anselmo, varmasti luottaen Camilan siveyteen,
eli tyytyväisenä ja huolettomana, ja Camila kohteli tahallaan jurosti
Lotarioa, jotta Anselmo erehtyisi luulemaan hänen suhdettaan Lotarioon
aivan toisenlaiseksi kuin se todellisuudessa oli. Sitäkin suuremmaksi
varmuudeksi Lotario pyysi lupaa olla käymättä Anselmon kodissa, koska
hänen näkeminen ilmeisesti rasitti Camilaa; mutta petetty Anselmo
sanoi, ettei hän saanut millään ehdolla niin tehdä, ja siten Anselmo
tuhansin tavoin valmisteli omaa häpeäänsä luullen olevansa onnensa
seppo. Sillävälin oli Leonela, huomatessaan voivansa kenenkään
häiritsemättä jatkaa lemmenseikkailuaan, riehahtanut niin kovin,
että mistään muusta välittämättä ajoi valtoimin ohjaksin nautintoaan
tavoitellen, luottaen siihen, että hänen emäntänsä suojasi häntä,
vieläpä neuvoikin, miten menetellä, jotta voi tyydyttää pyyteensä
tarvitsematta paljoa varoa. Vihdoin Anselmo kumminkin kuuli eräänä yönä
askelia Leonelan huoneesta ja aikoessaan mennä katsomaan, kuka siellä
oli, huomasi ovea pidettävän kiinni, mikä herätti hänessä sitäkin
suurempaa intoa sen avaamiseen; hän ponnisteli niin voimallisesti,
että sai sen aukenemaan, ja tuli sisään parahiksi nähdäkseen miehen
hyppäävän ikkunasta kadulle. Hän aikoi kiiruhtaa miehen jälkeen
saadakseen hänet kiinni tai nähdäkseen, kuka hän oli, mutta ei voinut
toteuttaa kumpaakaan aikomustaan, sillä Leonela tarttui häneen sylisin
ja sanoi hänelle:

— Tyynny, isäntäni, älä huoli olla levoton äläkä seuraa häntä, joka
hyppäsi ikkunasta; hän on minun omani, vieläpä niin, että on mieheni.

Anselmo ei tahtonut häntä uskoa, vaan paljasti silmittömästi
suuttuneena tikarin ja aikoi iskeä Leonelaa kehoittaen häntä
tunnustamaan totuuden, ellei mielinyt menettää henkeään. Peloissaan,
oikein tietämättä, mitä puhui, Leonela virkkoi:

— Älä minua surmaa, herra; minä kerron sinulle seikkoja, jotka ovat
tärkeämpiä kuin voit kuvitellakaan.

— Kerro ne heti; —vastasi Anselmo — ellet, niin olet kuoleman oma.

— Nyt se on mahdotonta, — sanoi Leonela — kun olen niin hämmentynyt;
jätä minut huomiseen saakka, niin saat kuulla minulta seikkoja, joita
hämmästyt. Ja ole varma siitä, että hän, joka tuosta ikkunasta hyppäsi,
on eräs tämän kaupungin nuorukainen, joka on luvannut ottaa minut
vaimokseen.

Siitä Anselmo tyyntyi ja suostui odottamaan niin kauan kuin Leonela
pyysi, sillä hän ei otaksunut joutuvansa kuulemaan mitään, mikä
loukkaisi Camilaa, koska varmaan ja ehdottomasti uskoi hänet
moitteettomaksi. Niin hän poistui huoneesta, johon sulki Leonelan
kieltäen häntä sieltä lähtemästä, ennenkuin oli sanonut, mitä hänellä
oli sanottavaa.

Anselmo lähti kohta Camilan luo hänelle kertomaan, kuten sitten
kertoikin, millainen kohtaus hänellä oli ollut kamarineidin kanssa ja
kuinka tämä oli luvannut ilmoittaa hänelle suuria ja tärkeitä asioita.
Ei ole tarpeen sanoa, säikähtikö Camila vai ei; ajatellessaan, kuten
oli syytä ajatella, että Leonela aikoi kertoa Anselmolle, mitä tiesi
hänen uskottomuudestaan, hän joutui niin ankaran pelon valtaan, ettei
uskaltanut jäädä odottamaan nähdäkseen, oliko hänen epäilyksensä
perusteeton vai ei, vaan keräsi jo samana yönä, havaittuaan Anselmon
vaipuneen uneen, kalleimmat korunsa ja hiukan rahoja, lähti kodistaan
kenenkään huomaamatta, meni Lotarion asuntoon, kertoi hänelle, mitä
oli tapahtumassa, ja pyysi, että Lotario veisi hänet turvaan tai että
he yhdessä lähtisivät jonnekin, missä heidän ei tarvitsisi pelätä
Anselmoa. Camila sai Lotarion sellaisen hämmingin valtaan, ettei
hän osannut vastata sanaakaan eikä kyennyt ratkaisemaan, mitä nyt
oli tehtävä. Vihdoin hän päätti viedä Camilan erääseen luostariin,
jossa hänen sisarensa oli priorittarena. Camila suostui siihen,
Lotario kuljetti hänet luostariin, niin nopeasti kuin asia vaati, ja
jätti hänet sinne. Hän itse poistui kohta kaupungista ilmoittamatta
lähdöstään kenellekään.

Huomaamatta, ettei Camila ollutkaan hänen vierellään, ja hartaasti
haluten saada tietää, nutä Leonelalla oli hänelle kerrottavaa, Anselmo
nousi päivän koittaessa ja meni huoneeseen, johon oli Leonelan
sulkenut. Hän avasi oven ja astui sisään, mutta ei löytänyt sieltä
Leonelaa löysihän vain ikkunasta muutamia yhteensolmittuja lakanoita,
jotka selvästi osoittivat, että tyttö oli sitä tietä laskeutunut
alas ja mennyt menojaan. Anselmo palasi heti aivan alakuloisena
kertomaan asiaa Camilalle ja säikähti kovin, kun ei löytänyt häntä
vuoteesta eikä koko talosta. Hän kyseli talon palvelijoilta, mutta
kukaan ei osannut hänelle selittää, mitä hän tiedusteli. Etsiessään
Camilaa hän sattui näkemään, että hänen lippaansa olivat auki ja
että suurin osa jalokiviä oli poissa, ja siitä hän vihdoin oivalsi
onnettomuutensa ja ettei Leonela ollut syypää hänen kovaan kohtaloonsa.
Päättämättä pukeutumistaan hän sitten lähti sellaisenaan, surullisena
ja mietteissään, kertomaan onnettomuudestaan ystävälleen Lotariolle.
Kun ei Lotariokaan ollut kotonaan ja palvelijat sanoivat hänen yöllä
talosta hävinneen otettuaan mukaansa kaikki hallussaan olevat rahat,
niin Anselmo luuli tulevansa mielipuoleksi. Kaiken päätökseksi ja
kukkuraksi hän sitten kotiin palattuaan ei löytänyt sieltä yhtäkään
palvelijaa eikä palvelijatarta, vaan autiot ja tyhjät suojat.

Hän ei tietänyt, mitä ajatella, sanoa tai tehdä, ja vähitellen hänen
järkensä himmentyi. Hän tarkasteli olotilaansa ja huomasi yhdessä
hetkessä jääneensä ilman vaimoa, ystävää ja palvelijoita, korkean
taivaan hylkäämäksi ja ennen kaikkea kunniattomaksi, sillä Camilan
katoaminen ilmaisi hänelle tuhon tulleen. Pitkän kotvan kuluttua hän
vihdoin päätti lähteä maalle sen ystävänsä luo, jonka vieraana oli
ollut antaessaan tilaisuutta tähän onnettomuuteen johtavien juonien
punomiseen. Hän lukitsi talonsa, nousi satulaan ja lähti matkaan,
rinnassaan painostava tunto; mutta hän oli tuskin ehtinyt puolitiehen,
kun hänen täytyi ajatustensa ahdistamana laskeutua maahan ja sitoa
ratsunsa puuhun, jonka runkoa vasten hän sitten vaipui hiljaa ja
murheellisesti huokaillen. Siinä hän viipyi iltaan saakka ja näki
sitten kaupungista tulevan ratsastajan, jota tervehti kysyen vielä,
kuuluiko Firenzeen mitään uutta. Kaupunkilainen vastasi:

— Merkillisintä, mitä pitkään aikaan on siellä kuultu. Kerrotaan näet
julkisesti, että lähellä P. Johanneksen kirkkoa asuvan rikkaan Anselmon
vaimon Camilan on viime yönä ryöstänyt Anselmon hyvä ystävä Lotario, ja
että hän itsekin on kadonnut. Kaiken tämän on kertonut muudan Camilan
palvelijatar, jonka kuvernööri tapasi yöllä hänen laskeutuessaan
lakanan varassa eräästä Anselmon talon ikkunasta. En kumminkaan tarkoin
tiedä, kuinka se tapahtui, tiedän vain, että koko kaupunki ihmettelee
tätä tapahtumaa, koska ei voitu odottaa mitään sellaista sattuvan
hyvien ja läheisten ystävien kesken, joiden kerrotaan kiintyneen
toisiinsa niin, että heitä mainittiin vain ystävysten nimellä.

— Tiedetäänköhän, — kysyi Anselmo — minne päin Lotario ja Camila ovat
lähteneet?

— Siitä ei ole aavistustakaan, — vastasi kaupunkilainen — vaikka
kuvernööri on erittäin tarmokkaasti heitä etsinyt.

— Jumalan haltuun, herra — sanoi Anselmo.

— Jumalan haltuun — vastasi kaupunkilainen lähtien jatkamaan matkaansa.

Anselmo joutui nuo onnettomat uutiset kuultuaan sellaiseen tilaan,
että oli vähällä menettää järkensä, jopa henkensäkin. Hän nousi niin
hyvin kuin voi ja saapui sitten ystävänsä luo, joka ei ollut vielä
kuullut hänen onnettomuudestaan, mutta nähdessään hänen tulevan
kelmeänä, riutuneena ja heikkona arvasi jonkin vaikean sairauden
häntä rasittavan. Anselmo pyysi, että hänet saatettaisiin vuoteeseen
ja annettaisiin hänelle kirjoitusvälineet. Niin tehtiin, hänet
jätettiin yksin huoneeseen ja makuulle, koska hän niin halusi, ja
ovikin suljettiin hänen pyynnöstään. Onnettomuuden kuva alkoi hänen
yksin jäätyään rasittaa hänen mieltänsä niin kovin, että hän selvästi
oivalsi elämänsä olevan loppumaisillaan, ja siksi hän ryhtyi toimeen
jättääkseen tietoa merkillisen kuolemansa syystä. Hän alkoi kirjoittaa,
mutta hengitys kävi mahdottomaksi, ennenkuin hän ehti merkitä paperiin
kaikkea, mitä olisi mielinyt, ja niin hän heitti henkensä sen
tuskan vuoksi, joka hänelle koitui mielettömästä uteliaisuudestaan.
Havaitessaan, että oli jo myöhä ja ettei Anselmo luiskahtanutkaan,
talon isäntä päätti mennä huoneeseen saadakseen tietää, voiko hän
entistä huonommin, ja näki hänen makaavan suullaan, ruumis puolittain
sängyssä, puolittain pöydällä, jonka varaan hän oli vaipunut,
kirjoitettu paperi avoinna edessään ja kynä yhä vielä kädessään. Isäntä
astui hänen luokseen, sitä ennen lausuttuaan hänen nimensä, tarttui
hänen käteensä, ei saanut mitään vastausta, huomasi hänet kylmenneeksi
ja ymmärsi siitä, että hän oli kuollut. Hänet valtasi suuri suru ja
ihmetys, hän kutsui talonväen näkemään onnettomuutta, jonka uhriksi
Anselmo oli joutunut, ja luki sitten paperista, jonka tunsi Anselmon
itsensä kirjoittamaksi, seuraavat lauseet:

»Typerä ja mieletön pyyde vei minulta hengen. Jos Camila saa kuulla
kuolemastani, niin tietäköön hän, että minä annan hänelle anteeksi,
sillä hän ei ollut velvollinen tekemään ihmeitä eikä minua pakottanut
mikään vaatimaan, että hän niitä tekisi; koska siis olen itse
aiheuttanut häpeäni...»

Niin pitkälle Anselmo oli kirjoittanut, ja siitä voi huomata, että
hän oli heittänyt henkensä tuossa kohdassa, kykenemättä päättämään
lausetta. Hänen ystävänsä ilmoitti seuraavana päivänä kuolemasta
hänen omaisilleen, jotka jo olivat kuulleet hänen onnettomuudestaan
ja tiesivät, missä luostarissa Camila oli, hänkin jo valmistautumassa
seuraamaan miestään välttämättömälle viimeiselle matkalle, ei siitä
syystä, että oli kuullut miehensä kuolleen, vaan sen vuoksi, mitä
sai kuulla poissaolevasta ystävästään. Kerrotaan, ettei hän, vaikka
olikin nyt leski, halunnut lähteä luostarista eikä myöskään antaa
nunnalupausta, ennenkuin saapui, pian senjälkeen, tieto, että Lotario
oli kaatunut taistelussa, johon niinä aikoina kävi monsieur de Lautrec
suurta sotapäällikköä Cordoban Gonzalo Fernandezia vastaan[22] Napolin
kuningaskunnassa, jonne tuo liian myöhään katuvainen ystävä oli
lähtenyt. Tuon kuultuaan Camila antoi luostarilupauksen ja heitti
sitten pian henkensä murheen ja alakuloisuuden ankaroissa käsissä.
Sellaiseen loppuun saattoi heidät kaikki niin järjetön aloite.

— Tämä kertomus miellyttää minua, — sanoi kirkkoherra — vaikka en
voikaan uskoa, että se kuvailee todellista tapahtumaa, ja siinä
tapauksessa, että se on keksitty, on kirjoittaja keksinyt sen huonosti,
sillä ei voi kuvitella olevan aviomiestä, joka olisi kyllin typerä
ryhtyäkseen niin tuhoisaan kokeeseen kuin Anselmo. Jos tuo seikka olisi
kuvattu tapahtuvaksi rakastajan ja hänen naisensa kesken, saattaisi
se käydä päinsä, mutta miehen ja vaimon välisenä siinä on jotakin
mahdotonta. Esitystapaa sitävastoin en pidä ollenkaan epämiellyttävänä.




Kuudesneljättä luku,

jossa käsitellään muita majatalossa sattuneita merkillisiä seikkoja.


Samassa virkkoi majatalon ovella seisova isäntä:

— Tuossa tulee sievä joukko vieraita; jos ne poikkeavat tänne, saamme
varmaan lystiä!

— Mitä väkeä ne ovat? — kysyi Cardenio.

— Neljä miestä — vastasi isäntä — tulee ratsain, lyhyin jalustimin,
peitsillä ja kilvillä varustettuina, ja kaikilla on mustat naamiot; ja
heidän seurassaan tulee valkopukuinen nainen naisensatulassa, hänkin
kasvot verhottuina, ja sitäpaitsi kaksi jalankäypää palvelijaa.

— Ovatko he jo lähelläkin? — kysyi kirkkoherra.

— Niin lähellä, että ovat jo perillä — vastasi isäntä.

Sen kuultuaan Dorotea veti hunnun kasvoilleen, ja Cardenio meni Don
Quijoten huoneeseen; ja he olivat tuskin ennättäneet niin tehdä, kun
kaikki isännän mainitsemat henkilöt saapuivat majataloon. Ratsumiehet,
jotka olivat erittäin hienot ryhdiltään ja käytökseltään, astuivat
maahan ja kävivät auttamaan satulasta naishenkilöä: eräs heistä otti
hänet syliinsä ja sijoitti hänet tuolille sen huoneen ovelle, johon
Cardenio oli piiloutunut. Koko tänä aikana ei nainen eivätkä herrat
olleet siirtäneet syrjään kasvojensa verhoja eivätkä virkkaneet
sanaakaan, tuolille istuutuessaau nainen vain huokasi syvään ja antoi
käsiensä vaipua alas, kuin olisi ollut sairas ja uupunut. Jalankulkevat
palvelijat veivät ratsut talliin.

Kirkkoherra huomasi sen ja haluten tietää, keitä olivat henkilöt, jotka
esiintyivät siinä asussa ja niin vaiteliaina, lähti palvelijoitten luo
ja kysyi eräältä, mitä tahtoi tietää. Mies vastasi:

— Totta totisesti, hyvä herra, minä en tiedä teille sanoa, mitä väkeä
he ovat; tiedän vain, että he näyttävät sangen ylhäisiltä, varsinkin
se, joka meni ottamaan syliinsä tuota rouvaa, jonka näitte. Sanon tämän
siksi, että kaikki muut häntä kunnioittavat eikä tehdä mitään muuta
kuin minkä hän määrää ja käskee.

— Entä kuka on tuo rouva? — kysyi kirkkoherra.

— En tiedä sitäkään sanoa, — vastasi palvelija — sillä en ole koko
matkan kestäessä nähnyt hänen kasvojaan; huokailevan olen hänen kyllä
kuullut ja valittelevan, niin että joka kerta luulisi hänen olevan
henkihieverissä. Eikä ole ihmekään, ettemme me, kumppanini ja minä,
tiedä enempää kuin olemme sanoneet, sillä me olemme heidän seurassaan
vasta toista päivää; kohtasimme näet heidät tiellä, he kehoittivat
meitä lähtemään kanssaan Andalusiaan, ja me suostuimme, kun lupasivat
varsin hyvän korvauksen.

— Entä oletteko kuulleet ketään heistä mainittavan nimeltään? — kysyi
kirkkoherra.

— Emme, emme suinkaan; — vastasi palvelija — he näet ratsastavat niin
vaiteliaina, että se on ihan ihme. Heidän joukostaan ei kuulu mitään
muuta kuin rouva rukan huokauksia ja nyyhkytyksiä, joista meidän tulee
häntä surku; ja me uskomme vallan varmaan, että hän, olipa menossa
minne tahansa, menee pakosta; vaatetuksesta päätellen hän on nunna tai
nunnaksi tulossa, mikä on luultavampaa, ja saattaapa olla, että hän
on niin surullinen kuin nähdään siitä syystä, ettei hän itse mielisi
ruveta nunnana elämään.

— Varsin mahdollista — virkkoi kirkkoherra.

Hän poistui palaten Dorotean luo, joka, kuultuaan hunnutetun naisen
huokailevan, astui luontaisen myötätunnon yllyttämänä hänen luokseen ja
sanoi:

— Mikä teitä vaivaa, parahin rouva? Jos se on jotakin sellaista, minkä
parantamisessa meillä naisilla yleensä on tottumusta ja kokemusta, niin
minä puolestani tarjoudun mielelläni teitä palvelemaan.

Murheellinen nainen ei vastannut tuohon sanaakaan, vaan oli yhä
vaiti, vaikka Dorotea tarjoutui vieläkin innokkaammin auttamaan,
kunnes naamioitu herra (jonka käskyjä palvelija oli sanonut toisten
tottelevan) astui luo ja virkkoi Dorotealle:

— Älkää vaivautuko, armollinen rouva, tarjoamaan tälle naiselle mitään
palvelusta, sillä hänen tapanaan on olla kiittämättä mistään hänelle
annetusta avusta; älkää myöskään yrittäkö saada häneltä vastausta,
ellette mieli kuulla hänen lausuvan jotakin valhetta.

— Minä en ole milloinkaan valehdellut; — virkkoi nyt nainen, joka
oli siihen saakka ollut vaiti — päinvastoin: koska olen niin
totuuttarakastava ja tarkoin varon kaikkia valheellisia juonia, olen
joutunut tähän suureen onnettomuuteen, ja sen saatte todistaa te
itse, sillä minun ehdoton vilpittömyyteni tekee teidät pettäjäksi ja
valehtelijaksi.

Cardenio kuuli kaikki nuo sanat aivan selvästi, koska hän oli niin
lähellä niitten lausujaa, että ainoastaan Don Quijoten huoneeseen
johtava ovi oli heidän välissään, ja ne kuultuaan hän huudahti ääneen:

— Jumala minua auttakoon! Mitä kuulenkaan? Kenen ääni kaikuikaan
kuuluviini?

Nuo huudahdukset kuultuaan nainen käänsi aivan pelästyneenä päätään
ja nousi sitten, kun ei nähnyt henkilöä, joka oli huutanut, aikoen
mennä viereiseen huoneeseen, mutta sen huomattuaan herra pidätti hänet
sallimatta hänen astua askeltakaan. Hämmentyneenä ja mielenliikutuksen
vallassa ollen nainen pudotti silkkihunnun, joka oli hänen kasvojaan
peittänyt, ja niin tuli näkyviin verraton kauneus, kasvot, jotka
olivat ihmeen ihanat, vaikka kalpeat ja säikähtyneet; hän näet pälyili
kaikkialle, minne katse kantoi, niin kiihkeästi, että näytti olevan
järjiltään, ja tämä hänen ilmeensä herätti Doroteassa ja kaikissa
muissa katselijoissa erinomaista sääliä, vaikka he eivät tietäneet,
mikä oli syynä siihen. Herra piteli häntä yhä lujasti olkapäistä
eikä siinä ahkeroidessaan voinut nostaa paikoilleen naamiotaan, joka
oli putoamassa ja sitten todella putosikin. Kohottaessaan katsettaan
näki Dorotea, joka piti naista sylissään, että mies, joka hänkin
oli käynyt naiseen käsiksi, oli hänen oma puolisonsa, Don Fernando,
ja tuskin ehdittyään hänet tuntea hän huokaisi sydämensä pohjasta
pitkään ja tuskaisesti _ah!_ kaatui pyörtyneenä selälleen ja olisi
kaatunut permantoon, ehei siinä lähellä seisova parturi olisi ottanut
häntä käsivarsiensa varaan. Kirkkoherra riensi kohta hänen luokseen
poistamaan huntua ja pirskottamaan vettä hänen kasvoihinsa, ja hänen
irroitettuaan hunnun Don Fernando (hän näet oli se mies, joka piti
toista naista sylissään) tunsi hänet ja valahti kuin hengettömäksi
hänet nähdessään, mutta ei kumminkaan päästänyt vapaaksi hänen
syleilystään irtautumaan pyrkivää naista, joka oli Luscinda. Tämä oli
tuntenut Cardenion äänen hänen huudahtaessaan, samoinkuin Cardenio
oli tuntenut hänen äänensä. Cardenio kuuli myös, kuinka Dorotea
pyörtyessään voihkaisi, luuli, että se oli hänen oma Luscindansa,
syöksyi pelästyneenä ulos huoneesta ja näki ensiksi Don Fernandon
syleilemässä Luscindaa. Don Fernando puolestaan tunsi heti Cardenion,
ja kaikki kolme, Luscinda, Cardenio ja Dorotea, olivat aivan hiljaa ja
ihmeissään, tuskin tietäen, mitä heille oli tapahtunut.

Kaikki olivat vaiti ja katselivat toisiaan, Dorotea Don Fernandoa, Don
Fernando Cardenioa, Cardenio Luscindaa ja Luscinda Cardenioa. Mutta
ensimmäisenä rikkoi vaitiolon Luscinda puhutellen Don Fernandoa näin:

— Päästäkää minut, Don Fernando, oman itsenne tähden, ellette muusta
syystä sitä tekisikään, sallikaa minun turvautua siihen muuriin,
jonka muratti olen, siihen tukeen, josta minua eivät ole voineet
erottaa teidän ahdistelunne, uhkauksenne, lupauksenne eikä lahjanne.
Huomatkaa, kuinka taivas on tavattomia ja meiltä kätkettyjä teitä
pitkin kuljettanut luokseni minun oikean puolisoni; ja tiedättehän te
lukemattomista kalliistimaksamistanne kokemuksista, että ainoastaan
kuolema voi häivyttää hänet muististani. Saakoon siis tämä harhaluuloja
hälventävä selitykseni (koska se ei voi mitään muuta vaikuttaa)
rakkautenne muuttumaan raivoksi, kiintymyksenne katkeruudeksi, ja
lopettakaa sen tunteen vallassa minun elämäni; kun luovun siitä hyvän
puolisoni nähden, katson sen hyvin käytetyksi: kenties hän uskoo minun
kuollessani, että olen säilynyt hänelle uskollisena elämäni viimeiseen
hetkeen saakka.

Sillävälin oli Dorotea tullut jälleen tajuihinsa ja oli kuunnellut
kaikkia Luscindan lausumia, joista arvasi, kuka hän oli. Huomatessaan,
ettei Don Fernando vieläkään päästänyt Luscindaa syleilystään eikä
vastannut hänelle, hän ponnistihe minkä jaksoi, nousi, meni Don
Fernandon luo, painui polvilleen hänen eteensä, vuodatti runsaan määrän
kauniita ja liikuttavia kyyneliä ja virkkoi hänelle:

— Elleivät sen auringon säteet, joka nyt on pimenneenä sylissäsi,
sammuta ja himmennä sinun silmiesi valkeutta, olet varmaan jo
huomannut, että eteesi polvistunut on Dorotea, kurja ja onnea vailla
niin kauan kuin sinä niin tahdot. Minä olen se mitätön maalaistyttö,
jonka sinä hyvyytesi tai mieltymyksesi vuoksi tahdoit koroittaa niin
korkealle, että hän saattoi nimittää itseään sinun omaksesi; minä olen
se tyttö, joka kunniallisuuden piiriin suljettuna eleli tyytyväisenä,
kunnes sinun kiihkeiden kehoitustesi ja näennäisesti vilpittömien
ja hellien tunteittesi liikuttamana avasi häveliäisyytensä ovet ja
luovutti sinulle vapautensa avaimet. Kuinka huonosti olet osoittanut
minulle kiitollisuuttasi tästä lahjastani, havaitaan erittäin selvästi
siitä, että minun täytyy olla, missä minut nyt näet, ja nähdä
sinut sellaisena kuin näen. En kumminkaan haluaisi sinun johtuvan
ajattelemaan, että olen tullut tänne häpeän polkuja, sillä minut on
tänne tuonut vain tuska ja murhe siitä, että olet minut unohtanut.
Sinä tahdoit minut omaksesi ja tahdoit niin, ettet voi lakata olemasta
omani, vaikka et enää huolisikaan minua omanasi pitää. Ajattele,
herrani, että sitä kauneutta ja ylhäisyyttä, jonka tähden minut
hylkäät, voi korvata minun sinulle varaamani ylenpalttinen rakkaus.
Sinä et voi olla kauniin Luscindan oma, koska olet minun omani, eikä
hän voi tulla sinun omaksesi, koska hän on Cardenion, ja sinun on
varmaan, jos asiaa harkitset, helpompi taivuttaa mielesi kiintymään
häneen, joka sinua palvoo, kuin saada rakastamaan se, joka sinua inhoo.
Sinä houkuttelit kiihkeästi minua, joka en ollut varuillani, sinä
kiusasit minua, siveätä; säätyni ei ollut sinulle tuntematon; sinä
tiedät hyvin, kuinka antauduin kokonaan sinun valtoihisi: sinulla ei
ole aihetta eikä mahdollisuutta väittää joutuneesi petetyksi. Ja jos
kerran on niin laita, kuten onkin, ja sinä olet yhtä hyvä kristitty
kuin ritarikin, miksi pidätyt niin monin verukkein suomasta minulle
lopulta samaa onnea, jonka soit minulle aluksi? Ja ellet rakasta
minua siksi, että olen sinun oikea ja laillinen puolisosi, rakasta
ja pidä minua ainakin orjanasi; minä katson olevani onnellinen ja
auvokas, kun vain saan olla sinun omasi. Älä anna minut jättämällä
ja hylkäämällä aihetta siihen, että juoruseurat kerääntyvät minua
häpäisemään; älä tee vanhuutta niin katkeraksi vanhemmilleni, sillä
sellaista palkkaa eivät ansaitse ne uskolliset palvelukset, joita he
ovat hyvinä alustalaisina aina suorittaneet sinun vanhemmillesi. Jos
taas ajattelet veresi pilaantuvan, kun se sekaantuu minun vereeni, niin
ota huomioon, ettei maailmassa ole paljon tai ei yhtään aatelia, joka
ei olisi kulkenut sitä tietä, ja ettei naispuolen aateluus ole mikään
tärkeä seikka ylhäisissä sukujohdoissa; koska sitäpaitsi aito aateluus
on hyvettä, niin sen sinulta puuttuessa, jos epäät minulta, mitä olet
oikeudenmukaisesti minulle velkaa, olen aateluudeltani sinua etevämpi.
Sanon sinulle vielä viimeiseksi, herrani, että olen sinun puolisosi,
tahdoit tai et; todistajina ovat omat sanasi, jotka eivät saa eivätkä
voi olla valheelliset, jos kerran kunnioitat itsessäsi sitä, minkä
puuttumisen vuoksi minua ylenkatsot; todistajana olkoon myös sinun
piirtämäsi nimikirjoitus, ja todistajana olkoon taivas, jonka kutsuit
todistamaan, mitä minulle lupasit. Ja vaikka kaikkea tuota puuttuisi,
tulee omatuntosi varmaan sinulle huutamaan vaikenemalla kesken
riemujesi, julistaen nyt lausumaani totuutta ja häiriten parhaat ilosi
ja nautintosi.

Tuon ja paljon muuta lausui murheellinen Dorotea, niin tuskaisesti ja
vuodattaen niin runsaita kyyneliä, että kaikki läsnäolijat, nekin,
jotka kuuluivat Don Fernandon seurueeseen, sulivat myötätuntoon ja
itkuun. Don Fernando kuunteli Doroteaa sanaakaan vastaamatta, kunnes
hän lakkasi puhumasta ja alkoi nyyhkiä ja huokailla niin haikeasti,
että kuulijan sydämen olisi täytynyt olla pronssia voidakseen
heltymättä havaita niin ankaran tuskan ilmaukset. Luscinda katseli
häntä, yhtä syvästi ottaen osaa hänen suruunsa kuin ihaillen hänen
erinomaista älyään ja kauneuttaan, ja olisi mielellään mennyt hänen
luokseen lausumaan joitakin lohdutuksen sanoja, mutta ei voinut,
kun Don Fernando piti häntä yhä syliinsä suljettuna. Pitkän kotvan
tarkkaavasti katseltuaan Doroteaa Don Fernando avasi hämmentyneenä ja
liikutettuna sylinsä, päästi Luscindan vapaaksi ja virkkoi:

— Sinä voitit, kaunis Dorotea, sinä voitit, sillä kenelläkään ei voi
olla sydäntä väittää valheeksi niin monia toisiinsa liittyviä totuuksia.

Don Fernandon päästäessä hänet irti Luscinda tunsi voipuvansa ja oli
kaatua permantoon, mutta Cardenio, joka oli siinä aivan lähellä, Don
Fernandon takana, minne oli sijoittunut, jottei tämä häntä tuntisi,
riensi nyt, välittämättä mistään pelosta ja uhmaten kaikkea mahdollista
vaaraa, tukemaan Luscindaa, sulki hänet syliinsä ja lausui hänelle:

— Jos laupias taivas suo ja sallii sinun, uskollisen, horjumattoman
ja kauniin valtiattareni, vihdoin nauttia lepoa, niin enpä usko sinun
löytävän mistään turvallisempaa lepopaikkaa kuin sylistäni, johon sinut
nyt suljen, niinkuin suljin jo ennen, kun onnellinen kohtalo antoi
minulle luvan nimittää sinua omakseni.

Nuo sanat kuullessaan Luscinda kohotti katseensa Cardenioon.
Aikaisemmin hän oli jo tuntenut Cardenion äänen ja nyt, saatuaan
näkemällä vakuuden siitä, että siinä tosiaan oli Cardenio, hän
joutui melkein suunniltaan, ei välittänyt mistään soveliaisuuden
vaatimuksista, vaan kietoi käsivartensa hänen kaulaansa, painoi
kasvonsa hänen kasvoihinsa ja sanoi hänelle:

— Niin, te, minun herrani, olette tämän vangittunne oikea omistaja,
miten tyly sallimus sitä vastustaneekaan ja miten uhattaneenkaan tätä
elämää, jonka ylläpitäjä on teidän elämänne.

Se oli merkillinen näky Don Fernandolle ja kaikille läsnäolijoille,
jotka ihmettelivät sellaista ennenkuulumatonta tapausta. Doroteasta
näytti kuin Don Fernandon kasvot olisivat valahtaneet kalpeiksi ja kuin
hän olisi ollut aikeissa kostaa Cardeniolle, sillä hänen kätensä näkyi
liikahtavan kohti miekankahvaa. Tuon ajatuksen hänen mieleensä iskiessä
Dorotea samassa kietoi uskomattoman nopeasti käsivartensa Don Fernandon
polvien ympärille, suuteli niitä, puristi niin kiinteästi, ettei hän
kyennyt liikahtamaan, ja lausui, ollenkaan hillitsemättä kyyneliään:

— Mitä aiotkaan tehdä, sinä minun ainoa turvani, tänä odottamattoman
ratkaisun hetkenä? Sinun vaimosi on jalkojesi edessä, ja hän, jota
vaimoksesi toivot, on oman miehensä sylissä. Harkitse siis, onko
hyvä tai onko mahdollistakaan purkaa, mitä taivas on rakentanut,
vai onko soveliaampaa, että tahdot koroittaa vertaiseksesi hänet,
joka mistään vastuksista välittämättä, vakaana vilpittömyydessään ja
uskollisuudessaan, vuodattaa sinun silmiesi edessä omista silmistään
rakkauden kyyneliä niillä kostuttaen oikean puolisonsa kasvoja ja
povea. Minä pyydän Jumalan nimessä ja rukoilen sinun itsesi nimessä,
ettet salli tämän julkisen selvityksen lisätä vihaasi, vaan päinvastoin
annat sen sitä lauhduttaa, niin että tyynenä ja rauhallisena suot
näiden rakastavaisten esteettömästi nauttia samaa rauhaa niin kauan
kuin taivas suvaitsee sitä heille lahjoittaa. Siten osoitat ylevän ja
ylhäisen sydämesi jaloutta, ja maailma saa nähdä, että sinua vallitsee
enemmän järki kuin himo.

Dorotean niin puhuessa Cardenio piti yhä sylissään Luscindaa,
kumminkaan siirtämättä katsettaan Don Fernandosta. Siltä varalta, että
näkisi Don Fernandon uhkaavasti liikahtavan, hän oli vakaasti päättänyt
yrittää puolustautua ja parhaansa mukaan ahdistaa kaikkia niitä,
jotka osoittautuisivat hänelle vihamielisiksi, vaikka siinä henkensä
menettäisi. Mutta nyt puuttuivat asiaan Don Fernandon ystävät sekä
kirkkoherra ja parturi, jotka olivat olleet koko ajan läsnä, ja olipa
muiden mukana Sancho Panzakin. He kaikki kerääntyivät Don Fernandon
ympärille rukoillen, että hän suvaitsisi nähdä Dorotean kyynelet eikä
sallisi hänen oikeudenmukaisten toiveittensa joutuvan häpeään, jos
kerran, kuten he varmaan uskoivat, kaikki, mitä hän oli sanonut, oli
totista totta. Hänen tuli ottaa huomioon, etteivät he kaikki olleet
suinkaan kohdanneet toisiaan täällä vähimmin sitä aavistaen, pelkästä
sattumasta, vaan taivaan erikoisesta johdatuksesta. Sitä paitsi
hänen tuli ajatella, sanoi kirkkoherra, että ainoastaan kuolema voi
erottaa Luscindan Cardeniosta ja että he, vaikka jokin miekantutkain
heidät erottaisikin, pitäisivät kuolemaansa korkeimpana onnenaan.
Auttamattomissa tapauksissa oli hänen mielestään viisainta osoittaa
sydämensä jaloutta itse voittamalla ja taivuttamalla itsensä, ja niin
tuli hänenkin myöntyä siihen, että molemmat rakastavaiset saivat
nauttia taivaan jo heille suomaa onnea. Jos hän kiinnittäisi huomionsa
Dorotean kauneuteen, niin saisi nähdä, ettei montakaan, ehkeipä ketään,
voitu pitää hänen vertaisenaan, vielä vähemmin häntä kauniimpana, ja
kauneuden ohella oli vielä muistettava hänen vaatimattomuutensa ja
rajaton rakkautensa. Mutta ennen kaikkea Don Fernandon tuli tietää,
ettei hän, jos katsoi kunniakseen olla ritari ja kristitty, voinut
mitenkään olla pitämättä antamaansa lupausta ja että hän sen pitäessään
täyttäisi velvollisuutensa Jumalaa kohtaan ja saavuttaisi järkevien
ihmisten suosion, sillä nämä tietävät ja oivaltavat, että alhaisenkin
henkilön kauneudella, kun siihen yhtyy siveys, on se erioikeus, että se
voidaan koroittaa minkä ylhäisyyden vertaiseksi tahansa, koroittavan ja
vertaisekseen tekevän henkilön joutumatta silti mitenkään vahinkoon.
Milloin lemmen kiintymyksen velvoittavat lait täyttyivät, ei
kirkkoherran mielestä pitänyt syyttää niiden noudattajia, elleivät he
tehneet itseään syypäiksi mihinkään syntiin.

Näihin kehoituksiin liittivät kaikki muut toisia ja niin vakuuttavia,
että Don Fernandon sydän, jota sittenkin ravitsi jalo veri, heltyi
ja alistui totuuteen, jota hän ei olisi tahtoenkaan voinut kieltää.
Ja osoittaakseen, että oli antautunut ja taipunut hänelle esitettyyn
mielipiteeseen, hän kumartui ja syleili Doroteaa sanoen:

— Nouskaa, valtiattareni; ei ole oikein, että hän, jonka tyyssija
on minun sielussani, on polvillaan minun jalkojeni edessä. Se
seikka, etten ole aikaisemmin ilmaissut, mitä sanon, on kenties
johtunut taivaan käskystä, jotta näkisin, kuinka uskollisesti minua
rakastatte, ja siitä oppisin antamaan teille ansaitsemanne arvon.
Nyt pyydän hartaasti olemaan lukematta viakseni pahaa käytöstäni
ja huolimattomuuttani, sillä sama syy ja voima, joka sai minut
tunnustamaan teidät omakseni, yllytti minua aikaisemmin teistä
irtautumaan. Jos tahdotte havaita väitteeni todeksi, kääntykää ja
katsokaa nyt onnellisen Luscindan silmiin, niin löydätte niistä
kaikkien hairahdusteni selityksen ja puolustuksen. Ja koska hän on
nyt löytänyt ja saavuttanut, mitä kaipasi, samoinkuin minä olen
teistä löytänyt sen, mikä minulle kuuluu, eläköön hän levollisena ja
tyytyväisenä Cardenionsa kanssa monet onnelliset vuodet. Minä rukoilen
taivasta sallimaan minun elää samoin Doroteani kanssa.

Niin sanottuaan hän jälleen syleili Doroteaa ja painoi poskensa
hänen poskeensa niin sydämellisen hellästi, että hänen oli erittäin
vaikea estää kyyneliä tulvahtamasta esiin rakkautensa ja katumuksensa
eittämättömiksi merkeiksi. Luscindan ja Cardenion ja melkein kaikkien
muiden läsnäolevien ei onnistunut niin hillitä liikutustaan; he näet
alkoivat itkeä, muutamat ilmaisten omaa mielihyväntunnettaan, toiset
ottaen siten osaa toisten onneen, ja itkivät niin hereästi, että näytti
kerrassaan siltä kuin olisi heitä kaikkia kohdannut jokin vakava
onnettomuus. Sancho Panzakin itki, vaikka myöhemmin sanoikin itkeneensä
puolestaan vain, koska oli huomannut, ettei Dorotea ollutkaan, kuten
hän oli luullut, kuningatar Minomicóna, jolta hän oli odottanut
erinomaisia suosionosoituksia. Kaikki olivat vielä vähän aikaa itkuksi
purkautuvan liikutuksen ja siihen liittyvän ihmetyksen vallassa. Sitten
Cardenio ja Luscinda menivät Don Fernandon luo ja polvistuivat hänen
eteensä kiittäen häntä osakseen tulleesta hyvyydestä niin kohteliain
lauseparsin, ettei Don Fernando tietänyt, mitä vastata; hän siis
vain nosti heidät jaloilleen ja syleili heitä erittäin hellästi ja
kohteliaasti.

Sitten hän kehoitti Doroteaa kertomaan, kuinka oli tullut tänne, niin
kauas kotipaikaltaan. Dorotea kertoi lyhyesti ja älykkäästi, mitä
oli aikaisemmin kertonut Cardeniolle, ja se miellytti Don Fernandoa
ja hänen seuralaisiaan niin, että he olisivat kernaasti kuunnelleet
kauemminkin: niin viehättävästi Dorotea esitti onnettomia kohtaloitaan.
Hänen lopetettuaan Don Fernando mainitsi, mitä hänelle oli sattunut
kaupungissa, sittenkuin hän oli löytänyt Luscindan povesta kirjeen,
jossa tämä selitti olevansa Cardenion puoliso, joten hänen oli
mahdoton tulla hänen omakseen. Hän oli mielinyt surmata Luscindan,
ja olisi sen tehnytkin, elleivät neidon vanhemmat olisi estäneet; ja
niin hän oli poistunut talosta raivoissaan ja häpeissään, päättäen
kostaa, kun tarjoutuisi sopivampi tilaisuus. Seuraavana päivänä hän
oli saanut kuulla, että Luscinda oli kadonnut vanhempiensa kodista,
mutta kukaan ei tietänyt sanoa, minne hän oli lähtenyt. Muutamien
kuukausien kuluttua Don Fernando oli vihdoin saanut kuulla, että hän
oli eräässä luostarissa, mihin aikoi jäädä koko iäkseen, ellei saanut
elämänkumppanikseen Cardenioa. Tuon kuultuaan Don Fernando valitsi
seuralaisikseen mainitut kolme herraa ja lähti sille paikkakunnalle,
missä Luscinda oleskeli, pyrkimättä perille päästyään kumminkaan häntä
puhuttelemaan, koska pelkäsi luostaria tarkemmin vartioitavan, jos
tiedettäisiin hänen siellä olevan. Hän odotti, kunnes portti eräänä
päivänä oli auki, jätti kaksi seuralaistaan sitä vartioimaan ja meni
kolmannen kanssa luostariin hakemaan Luscindaa, joka oli heidän
saapuessaan kaarikäytävällä keskustelemassa erään nunnan kanssa.
He olivat siepanneet hänet suomatta hänelle tilaisuutta mihinkään
toimenpiteisiin ja olivat vieneet hänet johonkin kylään, missä
hankkivat itselleen mitä tarvitsivat kuljettaakseen häntä edelleen.
He olivat voineet tehdä kaiken tuon aivan vaaratta, koska luostari
sijaitsi ulkona maaseudulla, hyvän matkan päässä kaupungista. Hän
kertoi, että Luscinda, havaitessaan joutuneensa hänen käsiinsä, meni
tajuttomaksi ja että hän siitä toivuttuaan vain itki ja huokaili,
sanaakaan virkkamatta. Niin he olivat hiljaisuuden vallitessa ja
kyynelten virratessa saapuneet tähän majataloon, mikä hänestä oli kuin
pääsy taivaaseen, missä kaikki maiset onnettomuudet loppuvat ja tulevat
päätökseen.




Seitsemäsneljättä luku,

jossa jatkuu kertomus suurimaineisesta prinsessasta Minomicónasta ja
esitetään muitakin hauskoja seikkailuja.


Kaikkea tuota kuunteli Sancho, ja hänen mieltään kovin karvasteli,
koska hän huomasi, että toiveet päästä suurten tilusten herraksi
hävisivät ja hajosivat kuin tuhka tuuleen ja että korea prinsessa
Minomicóna oli muuttunut Doroteaksi ja jättiläinen Don Fernandoksi,
isännän, Don Quijoten, nukkuessa kaikessa rauhassa, vähääkään
välittämättä siitä, mitä oli sattunut. Dorotea ei vielä oikein
tietänyt, oliko hänen onnensa totta vai unta, Cardenion laita oli
samoin, ja Luscindankin ajatukset liikkuivat samaan suuntaan. Don
Fernando kiitti taivasta osakseen tulleesta armosta ja siitä, että
se oli hänet pelastanut erehdyksen sokkeloista, missä hän oli ollut
menettämäisillään kunniansa ja sielunsa autuuden, ja niin olivat kaikki
majatalossa olevat tyytyväiset ja iloiset vaikeiden ja toivottomilta
näyttäneiden seikkojen hyvästä selviämisestä. Kirkkoherra, älykäs mies,
sovitti kaikki kohdalleen ja onnitteli kaikkia heidän saavuttamansa
onnen johdosta; mutta eniten iloitsi ja riemuitsi kumminkin majatalon
emäntä, koska Cardenio ja kirkkoherra olivat luvanneet maksaa hänelle
korkoineen kaiken sen vahingon, joka hänelle oli Don Quijoten vuoksi
koitunut. Sancho, kuten sanottu, oli yksin murheellinen, onneton ja
apeamielinen, ja niin hän astui alakuloisen näköisenä isäntänsä luo,
joka oli vastikään herännyt, ja lausui hänelle:

— Teidän armonne, herra Murheellisen hahmon ritari, te voitte
hyvinkin nukkua niin paljon kuin mieli tekee, ollenkaan huolehtimatta
minkään jättiläisen tappamisesta tai prinsessan palauttamisesta
valtaistuimelleen, sillä se on kaikki jo tehty ja täydessä reilassa.

— Sen kyllä uskon, — vastasi Don Quijote — sillä minä taistelin
jättiläisen kanssa niin hirmuisen ja kamalan taistelun, etten usko
sellaiseen joutuvani enää eläissäni. Minä iskin yhdellä ainoalla
sivalluksella, huiskis! häneltä pään permantoon, ja hänestä juoksi
verta niin runsaasti, että sitä virtaili lattialla puroina, kuin vettä
ikään.

— Kuin punaviiniä ikään, olisi teidän armonne sopinut mieluummin sanoa;
— vastasi Sancho — minä näet huomautan teidän armollenne, ellette sitä
ennestään tiedä, että jättiläisvainaja on aukiviilletty viinileili
ja veri punaviiniä, jota sillä oli mahassaan kolme ankkuria, ja
poikki-isketty pää on... se entinen narttu, joka minut synnytti, ja
periköön sen kaiken itse piru!

— Mitä sinä puhutkaan, mieletön? — virkkoi Don Quijote. — Oletko
järjissäsi?

— Nouskaa pois, teidän armonne, — sanoi Sancho — niin saatte nähdä,
millaisen sievän tempun olette tehnyt ja kuinka paljon tässä
joudumme maksamaan; saatte nähdä, että kuningatar on muuttunut aivan
tavalliseksi naisihmiseksi, jonka nimi on Dorotea, ja vielä muutakin,
mitä joudutte ihmettelemään, kun tulette sen tietämään.

— Se ei minua ollenkaan ihmetyttäisi, — vastasi Don Quijote — sillä
sanoinhan sinulle, jos muistat, taannoin täällä ollessamme, että
kaikki, mitä täällä tapahtui, oli pelkkää noituutta, eikä kummakaan,
vaikka nyt olisi samoin laita.

— Minä uskoisin sen mielelläni, — vastasi Sancho — jos poukotuksenikin
olisi ollut sitä lajia; mutta eipäs ollutkaan, vaan se oli ihan totista
totta, ja minä näin, kuinka majatalonisäntä, sama mies, joka on
täällä vielä nyt, piteli täkin toisesta päästä ja pompahutteli minua
ilmoille sangen sievästi ja sujuvasti, nauraa hohotellen ja lujasti
tempoen, ja minä, vaikka olen vain yksinkertainen ja syntinen ihminen,
tiedän mielestäni varsin varmaan, että siinä, missä kuontuu tuntemaan
henkilöt, ei ole noituutta minkäänlaista, vaan paljon möyhennystä ja
paljon ikävyyttä.

— No niin, kyllä Herra asiat korjaa — virkkoi Don Quijote. — Autahan
minua pukeisiin ja pääsemään sinne ulos; haluan saada nähdä niitä
tapahtumia ja muodonmuutoksia, joista puhut.

Sancho auttoi häntä, ja hänen pukeutuessaan kirkkoherra kertoi Don
Fernandolle ja muille Don Quijoten hullutuksista ja siitä juonesta,
jota he olivat käyttäneet saadakseen hänet poistumaan. Köyhältä
kalliolta, missä hän oli kuvitellut olevansa, valtiattarensa
ylenkatseen tähden. Hän kertoi heille vielä melkein kaikki ne
seikkailut, jotka Sancho oli maininnut, ja siitä heille riitti
ihmettelemistä ja nauramista, sillä he, samoinkuin kaikki muutkin,
olivat sitä mieltä, ettei merkillisempää hulluutta voinut syntyä
missään viallisissa aivoissa. Kirkkoherra sanoi vielä, että
Dorotea-rouvan kohtaloissa sattuneen onnellisen käänteen nyt estäessä
heitä jatkamasta suunnitelmaansa oli välttämätöntä keksiä uusi, jolta
Don Quijote saataisiin kuljetetuksi takaisin kotiin. Cardenio tarjoutui
jatkamaan, mitä oli aloitettu, ja ehdotti, että Luscinda ottaisi
esittääkseen Dorotean osaa.

— Ei, — sanoi Don Fernando — niin emme tee. Jatkakoon Dorotea
osansa esittämistä. Ellei tämän hyvän ritarin kotipaikka ole kovin
kaukana täältä, niin minä olen iloinen, jos pidetään huolta hänen
paranemisestaan.

— Hänen kotipaikalleen on täältä vain kahden päivän matka.

— Vaikka olisi pitempikin, niin minä kulkisin sen mielelläni voidakseni
tehdä niin hyvän työn.

Samassa tuli huoneeseen Don Quijote täysissä varustamineissaan, päässä
Mambrinon kypäri, joka tosin oli aivan kuhmuinen, käsivarrella pyöreä
kilpi ja nojaten peitsen virassa olevaan aisapuuhun. Don Fernando ja
muut ihmettelivät kovin Don Quijoten merkillistä hahmoa, kun näkivät
hänen puolen peninkulman pituiset, laihat ja kelmeät kasvonsa, hänen
eripariset aseensa ja juhlallisen ryhtinsä, ja olivat aivan hiljaa
kuullakseen, mitä hän sanoisi. Hän katseli kaunista Doroteaa erittäin
vakavasti ja rauhallisesti ja virkkoi:

— Kaunis rouva, minun aseenkantajani on minulle ilmoittanut, että
teidän korkeutenne on tuhoutunut ja että teidän olemuksenne on hävinnyt
olemattomiin, koska te, oltuanne kuningatar ja suuri valtiatar, olette
muuttunut tavalliseksi neidiksi. Jos tämä on tapahtunut teidän isänne,
loitsutaiturin käskystä ja siitä pelosta, etten minä antaisi teille
tarpeellista apua, jonka antaminen on velvollisuuteni, niin minä
sanon teille, ettei hän ole ymmärtänyt eikä ymmärrä asiasta mitään ja
että hänellä oli huono selko ritarihistorioista. Jos näet hän olisi
lukenut ja tutkinut niitä niin huolellisesti ja seikkaperäisesti kuin
minä olen niitä tutkinut ja lukenut, olisi hän joka kohdassa tullut
huomaamaan, kuinka toiset ritarit, jotka eivät suinkaan ole olleet
niin kuuluisia kuin minä, ovat suorittaneet vaikeampia asioita. Eihän
muuten ole erikoisen vaikeata surmata jokin jättiläisriepu, olipa hän
kuinka pöyhkeä tahansa. Ei ole montakaan tuntia siitä, kun minä olin
ottelemassa hänen kanssaan ja... en sano enempää, jottei väitetä minun
valehtelevan; mutta aika, joka tuo ilmi kaikki asiat, tulee kertomaan
tämänkin, kun kaikkein vähimmin sitä odotamme.

— Te ottelitte kahden viinileilin kanssa ettekä minkään jättiläisen
kanssa — virkkoi nyt majatalon isäntä.

Mutta Don Fernando käski häntä vaikenemaan ja olemaan missään nimessä
keskeyttämättä Don Quijoten esitystä. Tämä jatkoi seuraavaan tapaan:

— Sanon siis teille, ylhäinen rouva, jolta teidän perintöosanne on
riistetty, että teidän, jos isänne mainitsemastani syystä on sillä
tavalla teidät muuttanut toiseen hahmoon, ei suinkaan pidä häntä uskoa,
sillä koko maailmassa ei ole mitään sellaista vaaraa, jonka läpi minun
miekkani ei kykene raivaamaan tietä, tämä miekka, jolla minä katkaisen
vihollisenne kaulan ja muutamassa päivässä lasken jälleen päähänne
valtakuntanne kruunun.

Don Quijote ei sanonut enempää, vaan odotti, että prinsessa vastaisi
hänelle. Tämä oli jo selvillä Don Fernandon tarkoituksesta, että
petollista näytelmää oli jatkettava, kunnes Don Quijote saataisiin
kuljetetuksi takaisin kotiinsa. Hän siis vastasi varsin sievästi ja
vakavasti:

— Kuka hyvänsä liekään sanonut teille, te Murheellisen hahmon
urhoollinen ritari, että entinen olemukseni on muuttunut ja vaihtunut
toiseksi, hän ei ole sanonut teille totuutta, sillä minä olen tänään
sama kuin olin eilen. On kyllä totta, että minussa ovat saaneet aikaan
eräitä muutoksia muutamat onnelliset tapahtumat, jotka tosiaan ovat
tehneet minut niin onnelliseksi kuin suinkin voin toivoa, mutta siitä
huolimatta minä olen yhä edelleen se, mikä olen ollut, ja aikomukseni
on yhä turvautua teidän urhoollisen ja voittamattoman käsivartenne
minulle tarjoamaan verrattomaan voimaan. Suvaitkaa siis, armollinen
herra, hyväntahtoisesti palauttaa isälleni, joka on antanut minulle
elämän, hänen kunniansa ja pitäkää häntä viisaana ja taitavana
miehenä, koska hän tietonsa nojalla keksi niin helpon ja oikean keinon
onnettomuuteni korjaamiseksi; minä näet uskon, etten olisi milloinkaan
saavuttanut onnea, joka nyt on omani, ellette te olisi ollut minua
auttamassa. Kun tämän sanon, sanon puhtaan totuuden, kuten nämä
läsnäolevat herrat varmaan voivat todistaa. Nyt ei ole enää muuta
tehtävää kuin lähteä matkaan, mutta vasta huomenna, sillä tänään emme
ehtisi kulkea kauas, ja mitä muuten tulee toivomaani asian hyvään
päätökseen, niin minä jätän sen Jumalan ja teidän urhoollisuutenne
huomaan.

Niin puhui älykäs Dorotea, ja Don Quijote tuon kuultuaan kääntyi
Sanchon puoleen ja virkkoi, nähtävästi kovin närkästyneenä:

— Nyt sanon sinulle, Sanchoseni, että olet suurin lurjus koko
Espanjassa. Sano minulle, sinä hirtehinen ja maankiertäjä, etkö
vastikään väittänyt, että tämä prinsessa oli muuttunut tytöksi, jonka
nimi oli Dorotea, että se pää, jonka varmaan tiedän katkaisseeni
jättiläiseltä, oli narttu, joka sinut synnytti, ja muuta samanlaista
järjetöntä, minkä vuoksi jouduin sellaisen hämmingin valtaan, etten
ole sellaisessa ollut ikäpäivinäni? Tuhat tulimmaista... (hän kohotti
katseensa taivaaseen ja puri hampaansa yhteen) minun tekee totisesti
mieli antaa sinulle sellainen kuritus, että kaikki ne vaeltavien
ritarien valehtelevat aseenkantajat, joita maailmassa tästä lähtien
tulee olemaan, oppivat tietämään, mitä heidän rauhaansa kuuluu.

— Tyyntykää, armollinen herra; — vastasi Sancho — saattaahan näet
hyvinkin olla niin laita, että minä erehdyin, mitä tulee prinsessa
Minomicónan muuttumiseen; mutta siinä, mikä koskee jättiläisen päätä
tai ainakin viinileilien puhkomista ja sitä seikkaa, että niinsanottu
veri oli punaviiniä, minä en erehdy, en totisesti, sillä leilit
makaavat rikkinäisinä teidän armonne vuoteen pääpuolissa ja permanto
läikkyy järvenään punaviiniä. Ja ellette usko, niin kylläpähän nähdään,
kun munia paistetaan,[23] minä tarkoitan, että tulette sen näkemään,
kun hänen armonsa majatalon isäntä tulee teiltä vaatimaan korvausta
kaikesta tekemästänne vahingosta. Mitä siihen tulee, että rouva
kuningatar on se, mikä on, niin minä puolestani siitä sydämestäni
iloitsen, sillä minulla on siinä asiassa osani samoinkuin kaikilla
naapurin pojilla.

— Kuulehan, Sancho, — sanoi Don Quijote — suo anteeksi, mutta sinä olet
hölmö, ja sillä hyvä.

— Niin, riittäköön nyt, — sanoi Don Fernando eikä nyt puhuta enempää
siitä asiasta. Ja koska armollinen prinsessa käskee, että matkaan on
lähdettävä huomenna kun tänään on jo liian myöhäistä, tapahtukoon niin.

Tämän illan me voimme viettää miellyttävästi keskustellen, kunnes päivä
taas koittaa ja voimme lähteä saattamaan herra Don Quijotea. Me näet
haluamme olla niiden urhoollisten ja ennenkuulumattomien urotöiden
todistajina, joita hän tulee suorittamaan tehtäväkseen ottamassaan
suuressa yrityksessä.

— Minun asianani on palvella teitä ja saatella teitä, — vastasi Don
Quijote — ja minä kiitän teitä hartaasti minulle osoittamastanne
suosiosta sekä minua koskevasta hyvästä käsityksestänne, jonka tahdon
osoittaa oikeaksi, vaikka se maksaisi henkeni, ja vielä enemmänkin,
mikäli se on mahdollista.

Don Quijote ja Don Fernando lausuivat toisilleen paljon
kohteliaisuuksia ja vakuuttivat olevansa valmiit toisiaan palvelemaan.
Mutta sitten kaikki vaikenivat, kun majataloon saapui eräs uusi
vieras. Hänen puvustaan näkyi, että hän oli kristitty, joka oli äsken
palannut maurien maasta, sillä hänellä oli yllään sinisestä verasta
tehty lyhytliepeinen lyhythihainen ja kaulukseton mekko; housutkin
olivat siniset, mutta aivinaiset, ja lakki oli sekin samanvärinen;
jaloissa hänellä oli taatelinväriset puolisaappaat, ja rinnan yli
kulkevasta olkavyöstä riippui lyhyt maurilainen käyrämiekka. Hänen
jäljessään saapui aasilla ratsastaen maurilaisessa puvussa oleva
nainen, jonka kasvoja peitti huntu; hänellä oli päässään brokadimyssy
ja yllään viitta, joka verhosi hänet olkapäistä jalkoihin saakka. Mies
oli roteva ja hyvärakenteinen, ehkä hiukan yli neljänkymmenen vuoden
ikäinen, hieman tummanpuhuva. Hänen viiksensä olivat pitkät, parta oli
erittäin hyvin hoidettu ja koko hänen ulkomuotonsa sanalla sanoen niin
miellyttävä, että olisi voinut pitää häntä ylhäisenä ja jalosukuisena
miehenä, jos hän olisi ollut paremmissa vaatteissa. Tultuaan sisään
hän kysyi huonetta, näytti olevan pahoillaan, kun hänelle sanottiin,
ettei yhtäkään huonetta ollut saatavissa, meni naisen luo, joka puvusta
päättäen oli maurilainen, ja nosti hänet maahan. Luscinda, Dorotea,
majatalon emäntä, hänen tyttärensä ja Maritornes, joissa herätti
uteliaisuutta naisen outo puku, jollaista he eivät olleet koskaan ennen
nähneet, kerääntyivät maurilaisnaisen ympärille, ja aina ystävällinen,
kohtelias ja älykäs Dorotea, huomatessaan että nainen ja hänen
seuralaisensa olivat huolissaan siitä, etteivät saaneet huonetta, sanoi
hänelle:

— Älkää olko huolissanne, armollinen rouva, vaikka täältä puuttuu
kaikkea mukavuutta, sillä se on aivan tavallista majataloissamme. Jos
te suostutte viettämään yönne meidän molempien kanssa, — hän viittasi
Luscindaan — niin on mahdollista, että olette matkanne varrella
joutunut jo huonomminkin majailemaan.

Hunnutettu nainen ei vastannut mitään, nousi vain seisomaan, laski
käsivartensa ristiin rinnalleen ja taivutti päätään ja vartaloaan
osoittaen olevansa kiitollinen. Koska hän ei mitään vastannut,
otaksuivat toiset, että hän varmaan oli maurilaisnainen eikä osannut
puhua kristittyjen kieltä. Samassa tuli sisään vapautunut orja, joka
oli siihen saakka askarrellut muissa toimissa, ja huomatessaan toisten
naishenkilöitten kerääntyneen hänen matkakumppaninsa ympärille ja tämän
olevan aivan vaiti hän sanoi:

— Hyvät rouvat, tämä neito tuskin ymmärtää minun kieltäni eikä hän osaa
puhua mitään muuta kuin oman maansa kieltä. Siitä johtuu, ettei hän
varmaankaan ole vastannut eikä vastaa hänelle tekemiinne kysymyksiin.

— Me emme kysy häneltä mitään, — vastasi Luscinda — vaan tarjoamme
hänelle täksi yöksi seuraamme ja makuupaikkaa huoneessa, johon itse
sijoitumme, ja tahdomme järjestää kaikki hänelle niin mukavaksi kuin
suinkin mahdollista, sillä auliudella, joka velvoittaa palvelemaan
kaikkia muukalaisia, jotka ovat palveluksen tarpeessa, varsinkin, jos
on kysymyksessä naishenkilö.

— Armollinen rouva, — vastasi vapautunut orja — minä suutelen käsiänne
hänen puolestaan ja omasta puolestani ja kiitän mitä parhaimmin ja
niinkuin tuleekin kohteliaasta tarjouksestanne, joka epäilemättä on
suuri suosionosoitus, kun se esitetään tällaisessa tilaisuudessa ja kun
esittäjinä ovat henkilöt, jotka ulkonäöstään päättäen ovat ylhäisiä
naisia.

— Sanokaa minulle, herra, — virkkoi Dorotea — onko hän kristitty
vai maurilainen? Hänen puvustaan ja puhumattomuudestaan päättäen
ajattelemme, että hän on, mitä emme soisi hänen olevan.

— Hän on maurilainen puvultaan ja synnyltään, mutta sydämeltään
ja sielultaan hän on erittäin harras kristitty, sillä hänellä on
erinomainen halu tulla kristityksi.

— Eikö hän siis ole kastettu? — kysyi Luscinda.

— Siihen ei ole ollut tilaisuutta — vastasi orja — sen jälkeen kuin
hän jätti Algerian, kotinsa ja kotimaansa, eikä hän ole toistaiseksi
ollut niin uhkaavassa hengenvaarassa, että kastaminen olisi käynyt
välttämättömäksi, ennenkuin hän on perehtynyt kaikkiin niihin menoihin,
joihin pyhä äitimme Kirkko sellaisessa tapauksessa velvoittaa. Mutta
suokoon Jumala, että hän pian tulee kastetuksi niin asianmukaisella ja
arvokkaalla tavalla kuin edellyttää hänen säätynsä, joka on korkeampi
kuin hänen puvustaan ja minun puvustani voisi päätellä.

Nuo sanat herättivät kaikissa kuulijoissa halua saada tietää, keitä
oikeastaan olivat maurilaisnainen ja vapautunut orja, mutta kukaan ei
sentään tahtonut asiaa heiltä nyt tiedustella, sillä he käsittivät,
että oli tärkeämpää hankkia heille tilaisuutta virkistymiseen kuin
kysellä heidän elämänsä kohtaloita. Dorotea tarttui maurilaisnaista
käteen, vei hänet viereensä istumaan ja pyysi häntä siirtämään hunnun
syrjään. Nainen katsahti orjaan, kuin kysyäkseen häneltä, mitä hänelle
sanottiin ja mitä hänen piti tehdä. Mies sanoi hänelle arabiankielellä,
että häntä pyydettiin poistamaan huntua ja että hän voi niin tehdä. Nyt
nainen siirsi hunnun syrjään, ja näkyviin tulivat niin kauniit kasvot,
että Dorotea piti häntä Luscindaa kauniimpana ja Luscinda Doroteaa
kauniimpana, ja kaikki läsnäolevat olivat sitä mieltä, että, jos joku
muu saattoi olla yhtä kaunis kuin he, kysymykseen saattoi tulla tämä
maurilaisnainen; olipa hän toisten mielestä eräissä suhteissa todella
heitä kauniimpikin. Ja koska kauneudella on erinomainen oikeus ja kyky
suostutella ihmisten mieliä ja herättää heissä kiintymystä, kokivat
kaikki nyt kilvan palvella kaunista maurilaisnaista ja osoittaa hänelle
kohteliaisuutta.

Don Fernando kysyi vapautuneelta orjalta, mikä maurilaisnaisen nimi
oli, ja hän sanoi sen olevan Leia Zoraida. Mutta sen kuultuaan nainen,
joka ymmärsi, että oli kysytty hänen nimeään, sanoi kohta kovin
harmistuneena, mutta erittäin sievästi:

— Ei, ei Zoraida; Maria, Maria! — Niin hän tahtoi tehdä tiettäväksi,
että hänen nimensä oli Maria eikä Zoraida.

Nämä sanat ja niiden lausumisessa ilmennyt harras tunne saivat osan
kuulijoista vuodattamaan kyyneliä, varsinkin naiset, jotka ovat
luonnostaan taipuvaisia hellyyteen ja myötätuntoon. Luscinda syleili
maurilaisnaista hellästi ja sanoi:

— Niin, niin, Maria, Maria.

Siihen vastasi maurilaisnainen:

— Niin, niin, Maria; Zoraida _macange!_ -— Viimeksimainittu sana
merkitsee ei.

Nyt oli jo tullut yö, ja majatalon isäntä oli Don Fernandon
seuralaisten käskystä valmistanut heille illallisen niin huolellisesti
ja taitavasti kuin suinkin osasi. Kun siis aterian aika tuli,
istuutuivat kaikki pitkään pöytään, jollaisia käytetään väentuvissa;
majatalossa näet ei ollut mitään pyöreätä tai neliskulmaista pöytää. He
antoivat Don Quijotelle hänen vastustelustaan huolimatta kunniapaikan
pöydän päässä, ja hän tahtoi saada viereensä prinsessa Minomicónan,
koska kerran oli hänen suojelijansa. Sitten istuutuivat pöytään
Luscinda ja Zoraida, heitä vastapäätä Don Fernando ja Cardenio, sitten
vapautunut orja ja muut herrat ja naisten viereen kirkkoherra ja
parturi. Niin he aterioivat erittäin hilpeän mielialan vallitessa,
vielä enemmän ilahtuen, kun huomasivat Don Quijoten lakkaavan
aterioimasta ja alkavan puhua saman hengen yllyttämänä, joka oli saanut
hänet puhumaan niin laajasti, kun hän oli aterioinut vuohipaimenten
seurassa. Hän lausui:

— Totisesti, hyvät naiset ja herrat, jos oikein asioita harkitsee,
niin ne, jotka kuuluvat vaeltavaan ritarikuntaan, saavat matkoillaan
nähdä merkillisiä ja ennenkuulumattomia seikkoja. Eikö olekin niin
laita, että kuka hyvänsä elävä olento, astuessaan nyt tämän linnan
ovesta sisään ja nähdessään meidät tässä istumassa, varmaankaan ei
uskoisi, että olemme niitä, joita olemme? Kukapa voisikaan sanoa, että
tämä minun vieressäni istuva nainen on se suuri kuningatar, jonka me
kaikki tunnemme, ja että minä olen Murheellisen hahmon ritari, jonka
maine elää täällä kansan suussa? Nyt voidaan pitää aivan varmana,
että tämä toimi ja ammatti voittaa kaikki muut, joita ihmiset ovat
keksineet, ja että sitä tulee arvostaa sitä enemmän, mitä suuremmat
vaarat sen harjoittajia uhkaavat. Älkööt tulko näkyviini ne, jotka
väittävät, että opillinen sivistys on asetointa arvokkaampi; ne, jotka
niin sanovat, olivatpa he keitä tahansa, eivät tiedä, mitä sanovat.
Peruste, jonka he yleensä mainitsevat ja johon he panevat suurimman
painon, on siinä, että henkinen työ muka vaatii enemmän ponnistusta
kuin ruumiillinen ja että asetointa harjoitetaan ainoastaan ruumiin
jäsenillä, ikäänkuin sen harjoittaminen olisi pelkkää päiväpalkkalaisen
työtä, joka ei vaadi mitään muuta kuin suuria ruumiinvoimia, tai
kuin se, mitä me nimitämme asetoimeksi, me, jotka sitä harjoitamme,
ei sisältäisi mitään uljuuden tekoja, joiden suorittaminen vaatii
suurta ymmärrystä, tai kuin sotilas, jonka johdettavaksi on uskottu
sotajoukko tai jonkin piiritetyn kaupungin puolustaminen, ei tekisi
työtä yhtä hyvin sielullaan kuin ruumiillaan. Mutta ajateltakoon
vain, voi daanko pelkillä ruumiinvoimilla saada selville ja arvata
vihollisen aikeet, hänen suunnitelmansa, sotajuonensa ja vaikeutensa ja
torjua uhkaavat vaarat. Kaikissa näissä tapauksissa tulee kysymykseen
ymmärryksen toiminta, jossa ruumiilla ei ole mitään osaa. Jos siis
asetoimi vaatii henkistä ponnistusta yhtä hyvin kuin opillinen
toiminta, niin katsokaamme nyt, kumman henki, oppineen vai soturin,
työskentelee enemmän. Sen me saamme tietää siitä tarkoituksesta ja
päämäärästä, johon he kumpikin pyrkivät, sillä suuremmassa arvossa
tulee pitää sitä tarkoitusta, joka kohdistuu jalompaan päämäärään.
Opillisen sivistyksen tarkoituksena ja päämääränä — minä en puhu tässä
jumaluusopista, jonka tarkoituksena on opastaa ja johtaa sieluja
taivaaseen, sillä niin äärettömään tarkoitusperään ei voida mitään
muuta verrata, vaan puhun maallisesta opista — on sijoittaa kohdalleen
jakava oikeus, antaa jokaiselle, mitä hänelle kuuluu, ja pitää huolta
siitä, että hyviä lakeja noudatetaan. Tämä päämäärä on epäilemättä
jalo ja korkea ja ansaitsee suurta kiitosta, mutta ei sittenkään niin
suurta kuin ansaitsee se päämäärä, johon tähtää asetoimi, sillä tämän
päämääränä ja tarkoitusperänä on rauha, joka on parasta, mitä ihmiset
voivat tässä elämässä tavoitella. Ensimmäinen hyvä sanoma, jonka
sai maailma ja saivat ihmiset, oli niinmuodoin se, jonka lausuivat
enkelit sinä yönä, josta tuli meille päivä, laulaessaan ilmoilla:
»Kunnia olkoon Jumalalle korkeudessa ja maassa rauha ihmisten kesken,
joihin hänellä on mielisuosio.» Ja se tervehdys, jonka maan ja taivaan
suurin Mestari opetti oppilaikseen kutsumilleen ja lähimmilleen,
jotta he sen sanoisivat astuessaan sisään taloon, oli tämä: »Rauha
olkoon tälle huoneelle», ja muutenkin hän sanoi heille usein: »Rauhani
minä jätän teille, rauhani minä annan teille, minun rauhani olkoon
teidän kanssanne.» Nämä sanat ovat totisesti kuin hänen kädestään
saatu kalleus ja lahja, kalleus, jonka puuttuessa ei maan päällä eikä
taivaassa voisi olla mitään onnea. Rauha on sodan todellinen päämäärä on
näet aivan samantekevää, puhuuko asetoimesta vai sodasta. Edellyttäen
siis tämän totuuden, että sodan tarkoituksena on rauha ja että se
sikäli on korkeampi päämäärä kuin opillisten ammattien itselleen
asettama, johdumme nyt puhumaan oppineen ruumiillisista vaivoista ja
sen henkilön rasituksista, joka harjoittaa asetointa, ja tahdomme
nähdä, kumman vaiva on suurempi.

Tällä tavalla Don Quijote jatkoi esitystään niin sievin kääntein, ettei
kukaan hänen kuulijoistaan mitenkään voinut sinä hetkenä pitää häntä
hulluna; koska useimmat heistä olivat aatelismiehiä, joille asetoimi
ennen kaikkea kuuluu, niin he kuuntelivat häntä varsin mielellään, ja
hän jatkoi näin:

— Sanon siis, että oppineen vaivat ovat nämä: ennen kaikkea köyhyys
(ei niin, että kaikki todella olisivat köyhiä, vaan esittääkseni
asian kaikkein äärimmäisessä muodossaan); jos näet olemme sanoneet,
että oppinut kärsii köyhyyttä, niin minusta näyttää, ettei hänen
onnettomuudestaan voida enempää sanoa, sillä se, joka on köyhä, ei
omista mitään hyvää. Tätä köyhyyttään hän kokee eri tavoin, kärsien
milloin nälkää, milloin vilua, milloin vaatteiden puutetta, milloin
kaikkea tuota yhtaikaa, mutta hänen köyhyytensä ei sittenkään ole
niin ankara, ettei hän saa mitään syödä, vaikka hänen täytyisikin
aterioida hiukan myöhemmin kuin tavalliseen aikaan ja vaikka hänen
täytyisi tyytyä siihen, mitä rikkaitten pöydältä putoo, mikä on
opiskelevain suurin onnettomuus ja mitä he keskuudessaan mainitsevat
»liemellä käymisen» nimellä; ei heiltä myöskään puutu hiilimaljaa tai
liesitulta, vaikka ne eivät olisikaan heidän omansa ja vaikka eivät
heitä täysin lämmittäisikään, sillä ainakin ne vilua vähentävät, ja
saavathan he lopultakin nukkua yönsä katon alla. En tahdo tässä mainita
muita pikkuseikkoja, esimerkiksi sitä, että heiltä puuttuu paitoja ja
ettei jalkineitakaan ole liikaa, että heidän vaatteensa ovat ohuet ja
nukkavierut ja että he ahmivat suuhunsa ylen ahnaasti, kun hyvä onni
sallii heidän päästä johonkin pitopöytään. Tässä kuvailemaani koleista
ja vaikeaa tietä kulkien, kompastuen, kaatuen, taas nousten ja taas
kaatuen he pääsevät, mihin pyrkivät, ja heidän sinne päästyään on nähty
monta, jotka näitten hiekkasärkkien ohi ehdittyään, kuljettuaan tämän
Skyllan ja Kharybdiin läpi kuin onnen siivittäminä — minä tarkoitan,
että on nähty, kuinka he korkealta istuimeltaan ohjaavat ja hallitsevat
maailmaa, kuinka heidän nälkänsä on muuttunut kylläisyydeksi, heidän
vilunsa mieluisaksi viileydeksi, heidän alastomuutensa upeiksi
vaatteiksi, ja kuinka, heidän ennen maattuaan kaislamatolla, heidän
leposijaansa nyt peittää hieno palttina ja damasti, heidän kuntonsa
hyvin ansaittu palkka. Jos heidän vaivansa asetetaan niiden rinnalle,
joita saavat kestää sotilaat, ja jos niitä verrataan näihin, niin ne
sittenkin ovat joka suhteessa paljoa vähäisemmät, kuten kohta osoitan.




Kahdeksasneljättä luku,

jossa esitetään Don Quijoten pitämä merkillinen puhe asetoimesta ja
opillisesta sivistyksestä.


Don Quijote jatkoi esitystään:

— Koska oppineesta puhuessamme aloitimme hänen köyhyydestään ja tämän
köyhyyden eri lajeista, katsokaamme nyt, onko sotilas äveriäämpi.
Saamme nähdä, ettei köyhyyden itsensä piirissä ole ketään köyhempää
kuin hän, sillä hän on riippuvainen mitättömästä palkasta, joka
hänelle maksetaan myöhään tai ei milloinkaan, tai siitä, mitä hän voi
kahmaista käsiinsä, silloin aina joutuen suureen hengenvaaraan ja
omantunnonvaivoihin. Toisinaan hän voi olla niin huonoissa varoissa,
että rikki-viilletty költeri saa tehdä sekä juhlanutun että paidan
virkaa, ja keskellä talvea, avoimilla kentillä, hän voi yleensä
suojella itseään sään tuimuudelta vain oma hengityksellään, joka hänen
tyhjistä sisuksistaan tullen välttämättä on kylmää, vastoin kaikkea
luonnonjärjestystä, kuten itse kokemuksesta tiedän. Mutta malttakaahan
nyt, kunnes hän odottaa yön tuloa päästäkseen toipumaan kaikista näistä
vaivoista häntä odottavassa sängyssä, joka ei missään tapauksessa ole
liian ahdas, ellei hän itse sitä ahtaaksi tee, sillä voihan hän mitata
itselleen makuupaikkaa maasta niin paljon kuin haluaa ja piehtaroida
siinä mielin määrin ollenkaan pelkäämättä, että lakanat rypistyvät.
Tulee sitten kaiken tämän jälkeen se päivä ja hetki, jolloin hänet
vihitään arvoonsa, tulee taistelupäivä. Silloin hänen päähänsä pannaan
tohtorinhattu, nimittäin liinannöyhtää siteeksi johonkin ampumahaavaan,
joka on saattanut tärvellä hänen ohimonsa tai tehdä rammaksi hänen
käsivartensa tai säärensä. Ja ellei niin käy, jos armollinen taivas
varjelee ja säilyttää hänet elävänä ja terveenä, voi sattua, että
hän jää yhtä köyhäksi kuin oli ennen ja että hänen täytyy joutua
johonkin uuteen otteluun, johonkin uuteen taisteluun, ja suoriutua
siitä voittajana päästäkseen hiukan parempiin oloihin; mutta sellaisia
ihmeitä nähdään harvoin. Sanokaa minulle, hyvät herrat, jos olette
asiaa ajatelleet: kuinka paljon vähemmän on niitä, joita on sotaisten
tekojensa tähden palkittu, kuin niitä, jotka ovat sodassa kaatuneet?
Teidän täytyy varmaan vastata, ettei näitä lukumääriä sovi toisiinsa
verrata ja ettei kaatuneitten lukua voida laskea, kun sitävastoin
henkiinjääneitten ja palkittujen lukumäärä voidaan merkitä kolmella
numerolla. Kaikissa näissä suhteissa on oppineiden laita toisin, sillä
heillä kaikilla on täysin riittävät vakituiset tulot, sivutuloista
puhumattakaan, joten sotilaan saama palkka on paljon pienempi, vaikka
hänen työnsä on vaikeampi. Tähän tosin voidaan vastata, että on
helpompi palkita kahtatuhatta oppinutta kuin kolmeakymmentätuhatta
sotilasta, koska edellisiä palkitaan antamalla heille virkoja, jotka
välttämättä täytyy antaa heidän ammattiinsa kuuluville henkilöille,
kun sitävastoin viimeksimainitut saavat palkkansa ainoastaan sen
herran varoista, jota he palvelevat; mutta juuri tämä mahdottomuus
sitä enemmän tukee esittämääni väitettä. Mutta jättäkäämme se sikseen,
sillä siinä on labyrintti, josta on hyvin vaikea löytää tietä ulos, ja
palatkaamme käsittelemään asetoimen paremmuutta opilliseen sivistykseen
verraten, kysymystä, joka on yhä vielä ratkaisematta, koska
kummaltakin taholta esitetään muka päteviä todisteluja. Niinpä sanoo
opillinen sivistys muun muassa, että sen puuttuessa ei asetoimikaan
voisi säilyä, koska sodallakin on omat lakinsa, joiden alainen se
on, ja koska lait kuuluvat opilliseen sivistykseen ja oppineitten
toiminta-alaan. Tähän vastaa asetoimi, että ilman sitä, asetointa,
eivät lait voi säilyä, sillä aseilla puolustetaan yhteiskuntia,
varjellaan valtakuntia, suojellaan kaupunkeja, turvataan teitä,
puhdistetaan meret merirosvoista, ja niiden puuttuessa joutuisivat
yhteiskunnat, valtakunnat, valtiot, kaupungit, tiet sekä maalla että
merellä kerta kaikkiaan sellaiseen ankaraan epäjärjestykseen, jonka
sota tuo mukanaan siksi ajaksi kuin sitä kestää ja se saa vapaasti
käyttää erioikeuksiaan ja väkivaltaansa. On sitäpaitsi tunnustettu
tosiasia, että se, mikä enemmän maksaa, on suuremmassa arvossa ja
että sitä tuleekin pitää suuremmassa arvossa. Jos joku henkilö tahtoo
päästä eteväksi opillisella alalla, niin se vaatii häneltä aikaa,
unettomia öitä, nälkää, vilua, huimausta, ruoansulatushäiriöitä ja
muita siihen kuuluvia seikkoja, jotka olen osalta jo maininnut; jos
taas jonkun onnistuu kunnollaan päästä hyväksi sotilaaksi, niin se
vaatii häneltä kaikkea, mitä oppineelta vaadittiin, niin paljon
suuremmassa määrässä, ettei mikään vertaaminen voi tulla kysymykseen,
sillä hän on joka hetki vaarassa menettää henkensä. Ja mikä puutteen
ja köyhyyden pelko voisikaan vaivata ja ahdistaa opiskelevaa siinä
määrässä kuin se ahdistaa sotilasta, joka jossakin piiritetyssä
linnoituksessa, ollen vahdissa jossakin ulko- tai sisävarustuksessa,
huomaa vihollisten kaivavan miinakäytävää kohti sitä paikkaa, missä
hän seisoo, mutta ei voi missään tapauksessa paikaltaan poistua eikä
paeta tuota aivan lähellä uhkaavaa vaaraa? Hän ei voi tehdä mitään
muuta kuin ilmoittaa päällikölleen, mitä on tapahtumassa, jotta tämä
ehkä torjuu vaaran jollakin vastamiinalla, mutta hänen itsensä täytyy
jäädä paikalleen peläten ja odottaen lentävänsä yhtäkkiä ilmoille ilman
siipiä ja sitten syöksyvänsä syvyyteen, niin vastenmieliseltä kuin
se hänestä tuntuukin. Ja jos tätä pidetään vähäisenä vaarana, niin
katsokaamme, eikö ole yhtä suuri tai suurempi se vaara, joka syntyy,
kun kaksi sota-alusta avoimella merellä hyökkää päin toisiaan. Kun
molemmin puolin lyödään kiinni iskukoukut ja levitetään valtaussillat,
ei sotilaalle jää enempää liikkumisalaa kuin pari jalkaa leveä lankku
keulanpäässä, mutta siitä huolimatta, vaikka hän näkee edessään
niin monta surmansuuta kuin vastakkaiselta puolelta on suunnattu
häntä vastaan tykkejä, jotka ovat hänestä vain peitsenmitan päässä,
ja vaikka hän huomaa, että jalan hiukankin luiskahtaessa hän itse
suistuu Neptunuksen valtakuntaan, kaikesta tästä huolimatta hän
sijoittuu pelottomin sydämin ja kunniantunnon elähdyttämänä kaikkien
noiden ampuma-aseitten maalitauluksi ja pyrkii tuota kapeata tietä
pitkin vihollisen alukseen. Ja merkillisintä on, että hänen tuskin
ehdittyään kaatua ja joutua sinne, mistä hän ei voi nousta ennenkuin
maailmanlopussa, toinen kohta asettuu hänen sijaansa, ja, jos tämäkin
putoaa mereen, joka vaanii häntä kuin vihollinen, tulee jälleen toinen
ja taas toinen niin nopeasti, että edellinen on tuskin ehtinyt kaatua.
Missään sodan vaiheessa ei ole urhoollisuutta eikä pelottomuutta, joka
olisi suurempi kuin tämä. Onnelliset ne menneet aikakaudet, jolloin ei
vielä ollut olemassa noita helvetillisesti hävittäviä tykkejä, joiden
keksijän varmaan uskon nyt saavan kadotuksessa palkan pirullisesta
keksinnöstään, joka saa aikaan, että kunniaton ja arka käsivarsi voi
viedä hengen urhoolliselta ritarilta ja että aivan äkkiarvaamatta,
keskellä urheata ja uskaliasta innostusta, joka elähdyttää ja rohkaisee
sankarin sydäntä, tulee jokin eksynyt kuula, jonka ampuja kenties
itse pakenee pois kauhistuen sitä välkähdystä, joka tuon kirotun
murha-aseen laukeamisesta syntyi, ja yhdessä silmänräpäyksessä lopettaa
ja katkaisee sellaisen ihmisen tajunnan ja elämän, joka olisi ansainnut
saada nauttia niitä pitkinä aikoina. Kun tätä ajattelen, tekee melkein
mieleni sanoa syvästi katuvani, että olen ryhtynyt tähän vaeltavan
ritarin toimeen niin inhoittavana aikakautena kuin tämä, jossa nyt
elämme. Vaikka näet mikään vaara ei minua peloita, nousee kumminkin
mieleeni levottomuus, kun ajattelen, että luodit ja ruuti ehkä
riistävät minulta tilaisuuden tehdä itseni kuuluisaksi ja tunnetuksi
koko maailmassa urhoollisella käsivarrellani ja miekkani terällä. Mutta
tehköön taivas, mitä hyväksi näkee; jos onnistun yrityksessäni, niin
sitä suuremman arvonannon saan osakseni, mitä suuremmat ovat ne vaarat,
joihin käyn, kuin ne, joihin antautuivat menneitten aikojen vaeltavat
ritarit.

Don Quijote piti tämän pitkän juhlapuheensa toisten aterioidessa ja
unohti itse kerrassaan ravinnon nauttimisen, vaikka Sancho Panza useita
kertoja huomautti hänelle, että hänen piti syödä ja että hän syötyään
saisi kyllin tilaisuutta sanoa, mitä ikänä halusi. Hänen kuulijansa
pahoittelivat jälleen, että mies, jolla kaikesta päättäen oli terve
järki ja hyvä arvostelukyky kaikissa käsittelemissään asioissa, oli
menettänyt sen niin täydellisesti, kun tuli puheeksi hänen onneton ja
kirottu ritaritoimensa. Kirkkoherra sanoi hänelle, että hän oli aivan
oikeassa siinä, mitä oli lausunut asetoimen etevämmyydestä, ja että hän
itse, vaikka olikin lukenut ja oppiarvon saanut mies, oli aivan samaa
mieltä.

Ateria päättyi, ruoka-astiat korjattiin pöydästä, ja sillä aikaa
kuin majatalonemäntä, hänen tyttärensä ja Maritornes siivosivat Don
Quijote Manchalaisen yliskamaria, johon oli päätetty majoittaa naiset
yöksi, Don Fernando pyysi vapautunutta orjaa kertomaan heille elämänsä
kohtalot, koska niiden täytyi varmaan olla sekä merkillisiä että
huvittavia, minkä saattoi aavistaa jo siitä, että hän oli saapunut
Zoraidan seurassa. Siihen vastasi orja, että hän varsin mielellään
teki, mitä häneltä vaadittiin, ja sanoi vain pelkäävänsä, ettei hänen
kertomuksensa muodostuisi sellaiseksi, että siitä olisi kuulijoille
niin suurta huvia kuin hän itse toivoi olevan, mutta lupasi kaikesta
huolimatta tarinan esittää, noudattaakseen Don Fernandon tahtoa.
Kirkkoherra ja kaikki muut kiittivät häntä siitä ja pyysivät hekin
osaltaan häntä niin tekemään; ja hän, kuullessaan niin monen henkilön
pyytävän samaa, sanoi, etteivät pyynnöt olleet tarpeen, koska heidän
toivomuksensa oli hänelle käsky.

— Kuunnelkaa siis, arvoisa herrasväki, tarkkaavaisesti, niin saatte
kuulla todenmukaisen kertomuksen, jonka kanssa kukaties eivät voi
kilpailla ne epätodelliset, joita yleensä sepitetään huolellisesti,
harkitusti ja taiteellisesti.

Hänen niin sanottuaan kaikki heti istuutuivat varautuen kuuntelemaan
häntä syvän hiljaisuuden vallitessa, ja hän, huomatessaan kaikkien
olevan vaiti ja odottavan, että hän aloittaisi kertomuksensa, alkoi
miellyttävällä ja rauhallisella äänellä kertoa seuraavaa.




Yhdeksäsneljättä luku,

jossa vapautunut orja kertoo elämästään ja kohtaloistaan.


— Eräältä Leónin vuoriseudussa sijaitsevalta paikkakunnalta on
peräisin sukuni, jolle luonto oli ollut suopeampi ja anteliaampi kuin
onni, vaikka niillä tienoilla yhä vallitsevissa köyhissä oloissa
isäni kumminkin oli varakkaan maineessa ja olisi todella ollut
varakas, jos olisi pitänyt huolta omaisuutensa säilyttämisestä sen
sijaan, että harrasti yksinomaan sen tuhlaamista. Hänen taipumuksensa
anteliaisuuteen ja tuhlaavaisuuteen johtui siitä, että hän oli
nuoruudessaan ollut sotilaana. Sotaväessä oleminen näet on koulu, jossa
itarasta tulee antelias ja antelaasta tuhlaavainen, ja jos toisinaan
tavataankin ahne sotilas, niin hän on kuin jokin ihme-eläin; niin
harvoin sellaista nähdään. Isäni siirtyi anteliaisuuden rajojen yli
tuhlaavaisuuden alueelle, mikä ei suinkaan ole otollista perheelliselle
miehelle, jonka lasten tulee periä hänen nimensä ja arvonsa. Minun
isälläni oli kolme lasta, kaikki poikia ja kaikki jo siinä iässä, että
saattoivat valita itselleen jonkin ammatin. Selvästi huomattuaan, ettei
voinut, kuten itse sanoi, hillitä tuhoisaa taipumustaan, isäni päätti
luopua siitä välineestä ja syystä, joka teki hänestä tuhlaavaisen ja
anteliaan, nimittäin omaisuudestaan, jota ilman Aleksanteri Suurenkin
olisi täytynyt elää säästäväisesti. Hän siis kutsui meidät eräänä
päivänä luokseen huoneeseen, missä hän oli yksin, ja puhui meille
suunnilleen tähän tapaan: »Poikani, te ymmärrätte hyvin, että teitä
rakastan, jo siitä, että tiedän ja sanon teidän olevan omia lapsiani;
te käsitätte, etten osoita teihin kohdistuvaa rakkauttani oikein,
jo siitä, etten voi hillitä itseäni, mitä tulee teidän omaisuutenne
säilyttämiseen. Jotta kumminkin tästä lähtien oivallatte, että rakastan
teitä niinkuin isän tulee lapsiansa rakastaa enkä tahdo isäpuolen
tavalla saattaa teitä häviöön, mielin toteuttaa teitä koskevan aikeen,
jota olen jo kauan aikaa ajatellut ja kypsästi harkiten suunnitellut.
Te olette nyt jo siinä iässä, että voitte valita ammatin tai ainakin
jonkin toimen, joka tuottaa teille vanhemmiksi ehdittyänne kunniaa ja
hyötyä. Aikomukseni näet on jakaa omaisuuteni neljään osaan: kolme
osaa minä annan teille, kullekin mitä hänelle kuuluu, tekemättä
yhtään vääryyttä, ja neljännen pidän itse voidakseni elää ja tulla
toimeen niin kauan kuin taivas sallii minun elää. Toivon kumminkin,
että jokainen teistä, saatuaan haltuunsa hänelle kuuluvan osan
omaisuudesta, valitsee jonkin niistä elämänurista, jotka teille nyt
mainitsen. Täällä Espanjassa käytetään erästä sananpartta, joka on
mielestäni aivan oikeaan osuva, niinkuin sananparret yleensä, koska
ne ovat pitkäaikaisesta ja älykkäästä elämänkokemuksesta saatuja
lyhyitä lauselmia, ja se, jota tarkoitan, kuuluu näin: 'Kirkko tai
meri tai kuninkaan hovi', eli siis selvemmin sanoen: Sen, joka tahtoo
saavuttaa kunniaa ja rikkautta, tulee joko ruveta kirkonmieheksi tai
mennä merille harjoittamaan kauppaa tai lähteä hallitsijan palvelukseen
hänen hoviinsa, sillä sanotaanhan myös: 'Parempi on muru kuninkaan
pöydästä kuin suuren herran lahja'. Minä sanon tämän siksi, että olisi
minulle mieleistä ja on minun harras toivomukseni, että yksi teistä
lähtee opintielle, toinen antautuu kauppiaaksi ja kolmas palvelemaan
kuningasta sodassa; on näet vaikeata päästä hoviin häntä palvelemaan,
ja, vaikka sota ei tuottaisikaan suuria rikkauksia, siitä koituu
kuitenkin yleensä suurta arvoa ja suurta mainetta. Kahdeksan päivän
kuluessa minä annan teille kullekin täyden osanne puhtaassa rahassa,
pidättämättä teiltä ropoakaan, kuten tulette näkemään. Sanokaa
minulle nyt, haluatteko noudattaa ajatustani ja neuvoani siinä, mitä
olen teille ehdottanut.» Kun hän sitten kehoitti minua, veljeksistä
vanhinta, vastaamaan, niin minä sanoin, ettei hänen mielestäni
pitänyt luopua omaisuudestaan, vaan käyttää se kokonaisuudessaan
aivan mielensä mukaan, sillä me olimme niin nuoria, että hyvin voimme
hankkia itsellemme omaisuutta, ja huomautin lopuksi vielä, että aioin
täyttää hänen toivomuksensa ja että itse halusin valita asetoimen
palvellakseni siten Jumalaa ja kuningasta. Toinen veljeni lupasi
samoin noudattaa isän toivomusta, päätti lähteä Intiaan[24] ja käyttää
liiketoimiin sen osan varoja, joka tulisi hänelle kuulumaan. Nuorin
veli, joka nähdäkseni oli kaikkein älykkäin, sanoi aikovansa antautua
kirkolliselle uralle ja lähteä Salamancaan päättämään aloittamansa
opinnot.

Kun siis olimme päässeet yksimielisyyteen ja valinneet kukin oman
ammatin, isämme syleili meitä kaikkia ja järjesti mainitsemassaan
lyhyessä ajassa kaikki, mitä oli luvannut, antoi meille kullekin
osuutemme, joka, mikäli muistan, oli kolmetuhatta dukaattia selvää
rahaa (eräs setämme näet osti koko maatilan maksaen sen käteisellä,
jottei se joutuisi pois suvusta), ja jo samana päivänä sanoimme kaikki
hyvästi rakkaalle isällemme. Koska minusta näytti säälimättömältä
jättää vanha isä niin vähiin varoihin, taivutin hänet vielä samana
päivänä ottamaan osakseni tulleista kolmestatuhannesta kaksituhatta
dukaattia, sillä loppu riitti minulle niiden varusteiden hankkimiseen,
joita sotilas tarvitsee. Esimerkkiäni noudattaen veljenikin antoivat
hänelle kumpikin tuhat dukaattia, joten isäni sai pitää neljätuhatta
dukaattia puhdasta rahaa ja lisäksi kolmetuhatta, minkä arvoinen
nähtävästi oli hänelle jäänyt osa omaisuutta, jota hän ei tahtonut
myydä, vaan säilyttää kiinteimistönä. Niin me siis sanoimme jäähyväiset
hänelle ja mainitulle sedällemme, kaikki sangen liikutettuina ja
kyynelet silmissä. He kehoittivat meitä antamaan heille tietoa
onnellisista tai onnettomista kohtaloistamme niin usein kuin meille
suinkin tarjoutuisi siihen tilaisuutta. Me lupasimme, ja heidän
meitä syleiltyään ja annettuaan meille siunauksensa yksi meistä
lähti Salamancaan, toinen Sevillaan ja minä Alicanteen, missä sain
kuulla, että siellä oli eräs genovalainen alus, joka otti parhaillaan
villalastia Genovaan.

Tänä vuonna tulee kuluneeksi kaksikolmatta vuotta siitä, kun minä
lähdin isäni kodista. Vaikka olen kirjoittanut muutamia kirjeitä, en
ole kaikkina näinä vuosina saanut minkäänlaista tietoa isästäni enempää
kuin veljistänikään; mutta nyt kerron lyhyesti, mitä minulle on tänä
kuluneena aikana tapahtunut. Minä astuin laivaan Alicantessa, saavuin
onnellisen matkan jälkeen Genovaan, matkustin sieltä Milanoon, missä
hankin itselleni varukset, ja aioin sitten lähteä Piemontiin astuakseni
riveihin; mutta ollessani jo matkalla Alessandria della Pagliaan[25]
sain kuulla, että suuri Alban herttua oli marssimassa Flanderiin. Minä
muutin suunnitelmaa, lähdin hänen mukaansa, palvelin hänen joukoissaan
niissä taisteluissa, jotka hän suoritti, olin läsnä, kun kreivit Egmont
ja Horn mestattiin, ja pääsin vänrikiksi Guadalajarasta kotoisin olevan
kuuluisan päällikön Diego de Urbinan komennuksessa. Vähän aikaa sen
jälkeen kuin olin saapunut Flanderiin, tuli tieto liitosta, jonka hänen
pyhyytensä paavi Pius viides, nyt autuas vainaja, oli tehnyt Venezian
ja Espanjan kanssa yhteistä vihollista turkkilaista vastaan, joka
siihen aikaan oli laivastollaan valloittanut kuuluisan Kypron saaren;
saari oli ollut venezialaisten hallussa, ja sen menettäminen oli surkea
ja onneton tapaus.

Saatiin varma tieto siitä, että tämän liiton johtajana oli jalosukuinen
Don Juan d'Austria, oivallisen kuninkaamme Don Felipen velipuoli, ja
aivan yleisesti puhuttiin niistä valtavista sotavarustuksista, jotka
olivat tekeillä. Kaikki tämä innosti ja kiihoitti sotaista mieltäni
ja haluani saada ottaa osaa tulossaolevaan taisteluun, ja minä,
vaikka oli toiveita, vieläpä melkein varma lupauskin, että pääsisin
ensimmäisessä tarjoutuvassa tilaisuudessa ylenemään kapteeniksi,
tahdoin siitä huolimatta jättää kaikki ja lähteä Italiaan, minne
sitten lähdinkin. Minun onnekseni Don Juan d'Austria oli vastikään
saapunut Genovaan ollen matkalla Napoliin liittyäkseen laivastoineen
Venezian laivastoon, kuten hän sitten teki Messinassa. Sanalla sanoen,
minä otin osaa tuohon onnelliseen taisteluun jo jalkaväen kapteeniksi
ylenneenä, mihin kunniakkaaseen virkaan minut oli johdattanut pikemmin
hyvä onneni kuin oma ansioni. Ja tuo päivä, joka oli kristikunnalle
ylen onnellinen, koska silloin vapautuivat maailma ja kaikki sen
kansat siihen saakka vallinneesta harhaluulosta, että turkkilaiset
muka olivat voittamattomia merellä, tuona päivänä, sanon minä
jolloin ottomaanien ylpeys ja kopeus murrettiin, minä yksin olin
onneton kaikkien onnellisten joukossa (onnellisempia näet olivat ne
kristityt, jotka taistelussa kaatuivat, kuin ne, jotka jäivät eloon
ja voittajiksi), sillä sen sijaan, että olisin voinut toivoa, jos
olisin elänyt roomalaisten ajalla, saavani jonkin meriseppelen,[26]
jouduin tuota kunniakasta päivää seuranneena yönä vangiksi, ja käsiini
ja jalkoihini pantiin raudat. Se tapahtui seuraavalla tavalla. Kun
Algerian kuningas Uchali, uskalias ja hyväonninen merirosvo, oli
hyökännyt maltalaisen päällikön aluksen kimppuun ja vallannut sen, niin
että ainoastaan kolme ritaria jäi laivalla henkiin ja hekin vaikeasti
haavoitettuina, niin Juan Andrean amiraalilaiva,[27] jossa minä
komppaniani kanssa olin, riensi sitä auttamaan, ja minä, tehden mitä
tuli tehdä sellaisessa tilaisuudessa, hyppäsin vihollisen laivaan, joka
samassa irtautui siitä aluksesta, jonka kimppuun oli hyökännyt, joten
sotilaani eivät voineet minua seurata ja minä olin yksinäni vihollisten
keskellä, joita en kyennyt vastustamaan, koska heitä oli niin paljon;
niin minä jouduin moneen kertaan haavoittuneena heidän käsiinsä. Ja
koska, kuten te, hyvät herrat, varmaan olette kuulleet, Uchali pääsi
pakenemaan koko laivueensa kanssa, täytyi minun jäädä hänen vangikseen,
ja niin minä olin ainoa surullinen niin monien iloisten joukossa ja
ainoa orja niin monien vapaitten joukossa, sillä sinä päivänä paasi
viisitoistatuhatta kristittyä, jotka kaikki olivat soutajaorjina
turkkilaisessa laivastossa, takaisin ikävöimäänsä vapauteen. Minut
vietiin Konstantinopoliin, missä suurturkki Selim nimitti minun
herrani amiraaliksi, koska hän oli tehnyt tehtävänsä taistelussa ja
oli urhoollisuutensa osoitukseksi tuonut mukanaan Maltan ritarikunnan
sotalipun. Seuraavana vuonna, vuonna 1572, minä olin Navarinon luona
soutajana amiraalilaivassa, jonka nimi oli _Kolme Lyhtyä_. Siellä minä
näin ja huomasin, kuinka jätettiin käyttämättä tarjoutuva tilaisuus
vallata satamassa Turkin koko laivasto, sillä kaikki merisotilaat ja
janitshaarit, jotka laivastossa palvelivat, otaksuivat aivan varmaan,
että heidän kimppuunsa hyökättäisiin itse satamassa, ja pitivät siitä
syystä varusteensa ja pasamakinsa, t.s. jalkineensa, varalla voidakseen
heti paeta maihin hyökkäystä odottamatta; niin kovin he pelkäsivät
meidän laivastoamme. Mutta taivaan tahdosta kävi toisin, ei suinkaan
senvuoksi, että meikäläisiä johtava kenraali olisi tehnyt itsensä
vikapääksi johonkin virheeseen tai laiminlyöntiin, vaan kristikunnan
syntien tähden ja siksi, että Jumala tahtoo ja sallii erilaisten
vitsausten meitä aina kurittavan. Sitten Uchali vetäytyi Modoniin,
lähellä Navarinoa sijaitsevaan saareen, laski väkensä maihin, linnoitti
sataman suun ja pysytteli aivan hiljaa, kunnes Don Juan kääntyi kotiin.
Tällä retkellä valloitettiin eräs kaleeri, jonka nimi oli _Saalis_
ja jonka päällikkönä oli kuuluisan merirosvon Barbarossan poika.
Sen valtasi napolilaisten amiraalilaiva nimeltä _Naarassusi_, jota
johti tuo sodan ukonvaaja, joka samalla oli kuin isä sotilailleen,
yrityksissään onnellinen ja milloinkaan voittamaton sotapäällikkö
Don Alvaro de Bazán,[28] Santa Cruzin markiisi. Ja minä mielin tässä
kertoa, mitä tapahtui, kun _Saalis_ valloitettiin. Barbarossan poika
oli niin julma ja piteli vankejaan niin pahoin, että ne, jotka olivat
hänen aluksessaan soutajina, nähdessään Naarassuden käyvän heidän
kimppuunsa ja heidät jo saavuttavan, jättivät kaikki yhtaikaa airot,
kävivät käsiksi kapteeniinsa, joka seisoi komentosillalla kiljuen
heille, että soutaisivat nopeammin, heittivät hänet penkiltä toiselle
peräkeulasta kokkaan saakka ja antoivat hänelle sellaisen kylvyn, että
hän ei ehtinyt paljoa kauemmaksi kuin maston luo, kun hänen sielunsa jo
oli päässyt helvettiin; niin julmasti, kuten sanoin, hän heitä kohteli
ja niin kovin he häntä vihasivat. Me palasimme Konstantinopoliin, ja
seuraavana vuonna, siis vuonna 1573, saatiin siellä kuulla, että Don
Juan oli valloittanut Tunisin, temmannut tämän maan turkkilaisilta,
asettanut Muley Hametin sen hallitsijaksi ja siten tuhonnut kaikki
Muley Hamidan, maailman julmimman ja urhoollisimman maurin toiveet
päästä jälleen sen hallitsijaksi. Tämä menetys pahoitti kovin
suurturkin mieltä, ja niin hän, sillä oveluudella, joka on ominainen
kaikille hänen sukunsa jäsenille, teki rauhan venezialaisten kanssa,
jotka toivoivat sitä paljoa enemmän kuin hän itse, ja seuraavana
vuonna, 1574, hän alkoi piirittää Goletaa ja lähellä Tunisia
sijaitsevaa linnoitusta, jonka Don Juan oli jättänyt puolivalmiiksi.
Kaikissa näissä sodanvaiheissa minä istuin soutajana voimatta
ollenkaan toivoa pääseväni vapaaksi; en ainakaan toivonut saavuttavani
vapautta lunnailla, sillä olin päättänyt olla kirjoittamatta isälleni
onnettomasta kohtalostani.

Vihdoin valloitettiin Goleta ja valloitettiin mainitsemani linnoitus,
joita molempia paikkoja oli taistelemassa seitsemänkymmentaviisituhatta
turkkilaista palkkasoturia sekä maureja ja arabialaisia Afrikasta,
viidettäsataatuhatta miestä, ja tällä suurella sotajoukolla oli niin
paljon ampumavaroja ja niin suuri määrä vallinkaivajia, että he
olisivat voineet paljain käsin ja kourallisittain heittää niin paljon
maata, että Goleta ja toinen linnoitus olisivat siihen peittyneet.
Ensinnä menetettiin Goleta, jota oli siihen saakka pidetty mahdottomana
valloittaa, eivätkä sen menetykseen olleet syynä sen puolustajat
(he näet tekivät sitä puolustaessaan kaikki, mitä heidän tuli tehdä
ja mihin he kykenivät), vaan se seikka, että juoksuhautoja voitiin,
kuten kokemus osoitti, erittäin helposti kaivaa tähän autioon
hiekkaerämaahan. Muuten näet kohdattiin vettä jo kahden vaaksan
syvyydessä, mutta turkkilaiset eivät kohdanneet sitä, vaikka kalvoivat
kolme kyynärää, ja niin he rakensivat, hiekkasäkkejä käyttäen, niin
korkeat vallitukset, että ne kohosivat linnoituksen muureja ylemmäksi,
ja heidän siten ampuessaan korkeammalta ei kukaan voinut pitää puoliaan
ja jatkaa puolustusta.

Yleinen mielipide oli, ettei meikäläisten olisi pitänyt sulkeutua
Goletaan, vaan odottaa maihinnousua avoimella kentällä, mutta
ne, jotka niin sanovat, puhuvat umpimähkään ja oikein tuntematta
sellaisia seikkoja. Koska näet Goletassa ja linnoituksessa oli
tuskin seitsemäätuhatta sotilasta, niin kuinka olisi sellainen
pieni lukumäärä, olivatpa miehet kuinka urhoollisia tahansa, voinut
lähteä avoimelle kentälle ja samalla pitää hallussaan linnoituksia
niin suurta vihollisten lukumäärää vastaan? Ja kuinka olisikaan
mahdollista, ettei linnoitus joudu häviöön, ellei se saa avustusta,
varsinkin, kun niin lukuisat viholliset niin vääjäämättömästi sitä
piirittävät ja lisäksi vielä omassa maassaan? Mutta monet olivat
sitä mieltä, ja niin olin minäkin, että Jumala osoitti Espanjalle
erikoista suosiota ja armoa jättäessään tuhon omaksi tämän ilkitöitten
tyyssijan ja suojan, joka syöjättären, sienen ja hävittävän koin
tavoin raiskasi sinne hyödyttömästi tuhlattuja suunnattomia rahasummia
vain säilyttääkseen muistoa siitä, että ikimuistettava ja voittamaton
Kaarle V oli paikan kerran valloittanut, ikäänkuin olisi tarvinnut
pitää yllä noita kiviröykkiöitä tehdäkseen säilyväksi muiston,
joka elää ja tulee elämään iäti. Linnoituskin menetettiin, mutta
turkkilaiset saivat sen valtoihinsa vain askel askelelta, sillä sitä
puolustavat sotilaat taistelivat niin urhoollisesti ja väistymättä,
että surmasivat heitä vastaan tehdyissä kahdessakymmenessäkahdessa
yleisrynnäkössä enemmän kuin kaksikymmentäviisituhatta vihollista.
Niistä kolmestasadasta meikäläisestä, jotka joutuivat vangeiksi, ei
kukaan ollut haavoittumaton, mikä selvästi ja eittämättömästi todistaa
heidän miehuuttaan ja urhoollisuuttaan ja kuinka hyvin he olivat
puolustaneet ja säilyttäneet heidän hallussaan olevia paikkoja. Tällöin
antautui pieni linnake eli torni, joka oli keskellä lampea ja Don Juan
Zanogueran, Valenciasta kotoisin olevan aatelismiehen ja kuuluisan
soturin päällikkyyden alaisena. Turkkilaiset ottivat vangiksi Goletan
päällikön, Don Pedro Puertocarreron, joka oli tehnyt, mitä suinkin voi,
puolustaessaan linnoitustaan ja pani sen menettämisen niin pahakseen,
että kuoli mieliharmiin ollessaan matkalla Konstantinopoliin, minne
häntä vangittuna kuljetettiin. Samoin otettiin vangiksi uuden
linnoituksen päällikkö Gabrio Serbelloni, milanolainen aatelismies,
mainio insinööri ja erittäin urhoolllnen sotilas. Molemmissa
linnoituksissa kuoli useita huomattavia henkilöitä, muiden muassa
Pagan Doria, johanniittien ritarikunnan jäsen ja jalo mies, jollainen
hän oli todistanut olevansa osoittamalla mitä suurinta auliutta
veljelleen, kuuluisalle Giovanni Andrea Dorialle. Hänen kuolemansa
teki vielä valitettavammaksi se seikka, että hänet surmasivat muutamat
arabialaiset, joiden haltuun hän oli itsensä uskonut havaittuaan
linnoituksen olevan jo mennyttä. Nämä tarjoutuivat kuljettamaan hänet
mauriksi puettuna Tabarcaan, joka on pieni satamapaikka tai varikko,
jota genovalaiset ylläpitävät sillä rannikolla harjoittaessaan siellä
korallinpyyntiä; mutta he katkaisivatkin häneltä kaulan ja veivät hänen
päänsä turkkilaisen laivaston päällikölle, ja niin hän heidän avullaan
todisti oikeaksi kastilialaisen sananparren, että petturia inhotaan,
vaikka petos on mieleinenkin; kerrotaan näet, että amiraali antoi
hirttää tuon lahjan tuojat, koska he eivät olleet jättäneet miestä
hänen käsiinsä elävänä.

Niiden kristittyjen joukossa, jotka joutuivat vankeuteen, kun linnoitus
menetettiin, oli eräs nimeltä Don Pedro de Aguilar, kotoisin joltakin
paikkakunnalta Andalusiasta, en enää oikein tiedä mistä. Hän oli
palvellut linnoituksessa vänrikkinä ja oli merkittävä ja harvinaisen
ymmärtäväinen sotilas sekä erikoisen lahjakas sillä alalla, jota
nimitetään runoudeksi. Minä mainitsen tämän senvuoksi, että hänen
kohtalonsa johdatti hänet minun kaleeriini ja soutupenkkiini ja minun
herrani orjaksi. Ennenkuin mainitusta satamasta lähdimme, tämä ritari
kirjoitti kaksi sonettia, kuin kaksi muistorunoa, toisen Goletan
ja toisen uuden linnoituksen muistoksi. Ja minun täytyy tosiaan ne
teille lukea, sillä osaan ne ulkoa ja uskon, että teille koituu niistä
pikemmin nautintoa kuin ikävyyttä.

Kun vapautunut orja mainitsi Don Pedro de Aguilarin, Don Fernando
katsahti kumppaneihinsa, ja he hymyilivät kaikki kolme. Kun hän sitten
tuli maininneeksi sonetit, eräs heistä sanoi:

— Ennenkuin teidän armonne jatkaa kertomusta, pyydän teitä minulle
sanomaan, miten tuon mainitsemanne Don Pedro de Aguilarin sitten kävi.

— Minä tiedän vain, — vastasi orja — että hän kahden vuoden kuluttua,
jotka hän vietti Konstantinopolissa, pakeni arnautiksi puettuna[29]
erään kreikkalaisen vakoojan kanssa, mutta en tiedä, onko hän päässyt
vapauteen, vaikka uskon niin käyneen, sillä vuotta myöhemmin näin
mainitun kreikkalaisen Konstantinopolissa, voimatta kumminkaan häneltä
tiedustella, kuinka heidän retkensä oli päättynyt.

— Hän pääsi kyllä vapaaksi, — vastasi aatelismies — sillä tuo Don
Pedro on minun veljeni ja elää nyt kotipaikallamme terveenä ja hyvissä
varoissa, on naimisissa ja kolmen lapsen isä.

— Jumalalle olkoon kiitos — sanoi orja — kaikesta hänelle
osoittamastaan armosta, sillä minun nähdäkseni ei maan päällä ole
onnea, jota voitaisiin verrata menetetyn vapauden takaisin saamiseen.

— Muuten — virkkoi aatelismies — minäkin osaan ulkoa veljeni sepittämät
sonetit.

— Lausukaa ne siis, armollinen herra, — sanoi orja sillä te varmaan
osaatte lausua ne paremmin kuin minä.

— Mielelläni; — vastasi aatelismies — Goletan muistoksi sepitetty
sonetti kuuluu näin.




Neljäskymmenes luku,

jossa vapautuneen orjan kertomus jatkuu.


              Sonetti.

    Oi autuaat, te matalasta maasta
    kuin linnut kohositte vapauteen
    vuoks hyvyytenne nousten taivaaseen
    — ei paina siipiänne tomun saasta.

    Te hehkuin vihastanne nuorekkaasta
    päin ylväin ryntäsitte melskeeseen,
    ja hietikolta syli aavan veen
    sai teidän, vihamiesten veren laasta.

    Te sotaan sorruitte, mut voimaa murra
    ei silti käsistänne kuolon valta
    — te voitettuina voiton saitte vasta.

    Ja kuolemanne, jota tulee surra,
    tuo teille kunniata maailmalta,
    ja iäismaineen saatte taivahasta.

— Aivan samoin se on minunkin muistissani sanoi orja.

— Ja linnoituksesta sepitetty, ellen väärin muista, — sanoi aatelismies
— kuuluu näin:

              Sonetti.

    Nää rauniot, tää seutu hiljainen,
    ne haastaa meille vuosisatain kieltä,
    ja täällä sielut kolmentuhannen
    nous taivaaseen ja autuuden sai sieltä.

    He kauan taistelivat uhmaten,
    mut turhaan osoittaen urhomieltä;
    he uupuivat ja kärkiin peitsien
    niin masentuivat ylivoiman tieltä.

    Niin, tähän paikkaan liittyy moni taru,
    ja murhe huokaa näistä raunioista —
    niin paljon aikain mennessä ne näki.

    Mut milloinkaan tää mantu kuollut, karu
    ei nähnyt ole sankaruutta moista,
    kuin osoitti tuo jalo, ylväs väki.

Sonetit herättivät melkoista mieltymystä, vapautunut orja iloitsi
kuulemistaan entistä kumppania koskevista uutisista ja jatkoi
kertomustaan näin:

— Kun siis Goleta ja linnoitus olivat valloitetut, turkkilaiset
ryhtyivät hävittämään Goletaa (linnoitus näet oli niin pahoin
pidelty, ettei siinä ollut mitään hävittämistä) ja voidakseen tehdä
työn nopeammin ja vähemmällä vaivalla miinoittivat paikan kolmesta
kohdasta, mutta mikään miinoista ei kyennyt räjähdyttämään vanhoja
muureja, vaikka niitä pidettiin heikoimpana osana; sitävastoin kaikki,
mitä oli jäänyt jäljelle »Luostariveljen»[30] rakentamasta uudesta
linnakkeesta, sortu maahan aivan helposti. Laivasto palasi sitten
riemuitse vana voittajana Konstantinopoliin, ja muutamia kuukausia
myöhemmin kuoli herrani Uchali, jota mainittu nimellä _Uchali Fartach_,
joka on turkinkielinen nimi ja merkitsee samaa kuin _Syyhyinen luopio_.
Se hän näet todella olikin, ja turkkilaisten keskuudessa on tapana
antaa toisilleen sellaisia liikanimiä jonkin vian tai jonkin hyvän
ominaisuuden mukaan. Tämä johtuu siitä, että heidän keskuudessaan on
ainoastaan neljä sukunimeä, jotka kuuluvat Osmanin hallitsijasuvulle;
muut taas, kuten sanoin, saavat nimensä ja liikanimensä milloin
ruumiillisista vammoistaan, milloin sielullisista hyvistä
ominaisuuksistaan. Mainittu syyhyinen mies oli ollut neljätoista
vuotta suursulttaanin soutajaorjana ja oli täyttänyt neljäviidettä
vuotta, kun luopui kristinuskosta harmistuneena ja kostonhaluisena
siitä, että eräs turkkilainen löi häntä korvalle hänen istuessaan
soutamassa. Hän oli niin urhoollinen, että pääsi, turvautumatta niihin
häpeällisiin keinoihin ja välineihin, joita muut suurturkit yletessään
käyttävät, Algerian kuninkaaksi ja sitten ylipäälliköksi merellä, mikä
on kolmas ylimmistä arvoasteista siinä valtakunnassa. Hän oli kotoisin
Calabriasta, mielenlaadultaan kunnollinen mies, ja kohteli orjiaan
sangen inhimillisesti. Hänellä oli niitä lopulta kolmetuhatta, ja hänen
kuolemansa jälkeen nämä jaettiin, niinkuin hän oli testamentissaan
määrännyt, sulttaanin ja hänen palveluksessaan olevien luopioitten
kesken (sulttaanilla näet on kaikissa kuolemantapauksissa yhtäläinen
perintöoikeus kuin vainajan lapsilla). Minut sai eräs venezialainen
luopio, joka oli joutunut Uchalin vangiksi ollessaan laivapoikana
eräässä aluksessa. Tämä piti hänestä niin paljon, että hänestä
tuli eräs hänen suurimpia suosikkejaan, mutta myös kaikkein julmin
uskonluopio, mitä milloinkaan on nähty. Hänen nimensä oli Hassan Aga,
hän kokosi erittäin suuren omaisuuden ja pääsi Algerian kuninkaaksi.
Minä seurasin häntä sinne Konstantinopolista, varsin tyytyväisenä
siihen, että pääsin niin lähelle Espanjaa, ei siksi, että olisin
ajatellut kenellekään kirjoittaa onnettomasta kohtalostani, vaan
siksi, että saisin nähdä, oliko onni Algeriassa minulle suopeampi
kuin Konstantinopolissa, missä olin jo yrittänyt käyttää tuhatta
eri keinoa päästäkseni pakenemaan, kumminkaan siinä onnistumatta.
Algeriassa minä ajattelin etsiä uusia keinoja saavuttaakseni, mitä
niin hartaasti halusin, sillä vapaaksipääsemisen toivo ei koskaan
sammunut mielestäni, ja ellei siinä, mitä suunnittelin, ajattelin
ja toteutin, menestys vastannut toiveita, en sittenkään menettänyt
rohkeuttani, vaan kuvittelin ja etsin aina jotakin uutta toivetta,
joka saattoi minua tukea, olipa se kuinka vähäinen ja heikko tahansa.
Siten minä säilyin hengissä suljettuna vankilaan eli taloon, jota
turkkilaiset mainitsevat bañon nimellä ja johon he sulkevat kristityt
vangit, kuninkaan ja yksityisten henkilöitten omistamat sekä ne,
joita nimitetään varastovangeiksi, mikä merkitsee, että he kuuluvat
raadille ja että heitä käytetään kaupungissa julkisiin töihin ja muihin
toimiin. Viimeksimainittuun luokkaan kuuluvien orjien on hyvin vaikea
saada takaisin vapauttaan; koska näet he kuuluvat yhteiskunnalle
eikä heillä ole yksityistä isäntää, ei ole ketään, kenen kanssa he
voisivat neuvotella lunnaista, vaikka voisivatkin mitä maksaa. Näihin
bañoihin, kuten sanoin, tapaavat muutamat yksityishenkilötkin tuoda
orjiansa, varsinkin sellaisia, jotka voidaan ostaa vapaiksi, koska
voivat heitä siellä säilyttää hyvässä turvassa ja joutilaina, kunnes
lunnaat saapuvat. Ne kuninkaan orjat, jotka aiota ostaa vapaiksi, eivät
hekään käy työssä muun orjajoukon kanssa, ellei lunnaitten saapuminen
viivästy; jos niin käy, niin heidät pakotetaan tekemään työtä ja
menemään toisten kanssa keräämään polttopuita (mikä ei ole suinkaan
helppoa työtä), jotta he kirjoittaisivat kotiin entistä hartaammin.

Minä olin sellainen lunnasvanki; kun näet saatiin tietää, että
olin kapteeni, ei ollenkaan auttanut, vaikka huomautin vähäisistä
mahdollisuuksistani ja varattomuudestani, vaan minut luettiin
aatelismiesten ja lunnasvankien joukkoon kuuluvaksi. Minut pantiin
kahleeseen, pikemmin vain merkiksi siitä, että olin lunnasvanki, kuin
siksi, että olisin varmemmin vankilassa säilynyt, ja niin minä elelin
tuossa bañossa monien muiden ritarien ja ylhäisten miesten kanssa,
joista odotettiin saatavan lunnaita; ja vaikka nälkä ja alastomuus
toisinaan, vieläpä melkein aina, meitä ahdisti, ei kumminkaan mikään
muu kiusannut meitä niin kuin se, että meidän täytyi alinomaa kuulla
ja nähdä niitä milloinkaan ennen näkemättömiä tai kuulemattomia
julmuuksia, joita herrani teki kristityille. Hän antoi joka päivä
hirttää jonkun, seivästää toisen, leikata korvat kolmannelta, ja
tuo tapahtui niin vähistä syistä tai ilman mitään syytä, että
turkkilaisetkin ymmärsivät hänen menettelevän niin vain siksi, että se
häntä huvitti, ja siksi, että hän luonnonlaadultaan oli koko ihmissuvun
pyöveli. Hänestä suoriutui hyvin ainoastaan eräs espanjalainen
sotilas, jonka nimi oli Saavedra.[31] Vaikka tämä oli tehnyt sellaisia
tekoja, jotka tulevat elämään siellä vielä kauan kansan muistissa, ja
kaikki vain päästäkseen jälleen vapaaksi, ei Hassan Aga milloinkaan
häntä lyönyt, ei käskenyt lyödä eikä sanonut hänelle koskaan pahaa
sanaa; mutta me kaikki pelkäsimme, että hän joutuisi seivästetyksi
pienimmänkin seikan vuoksi niistä monista, joita hän teki, ja samaa
pelkäsi hän itse useat kerrat. Ellei tässä olisi niin vähän aikaa,
kertoisin teille nyt hiukan siitä, mitä tämä sotilas teki, ja se olisi
varmaan omansa huvittamaan ja ihmetyttämään teitä paljoa enemmän kuin
kertomus omista kohtaloistani.

Sanon siis, että vankilamme pihan puolella olivat erään rikkaan
ja ylhäisen maurin talon ikkunat, jotka, kuten maurien maassa
yleensä, olivat pikemmin vain luukkuja kuin ikkunoita ja sitäpaitsi
vielä varustetut erittäin vahvoilla ja tiheillä rautaristikoilla.
Sattui sitten eräänä päivänä, että minä olin kolmen toverini kanssa
vankilapihamme pengermällä, missä aikaamme kuluttaaksemme yritimme
hyppiä kahleet jaloissa; me näet olimme yksin, sillä kaikki muut
kristityt olivat lähteneet työhön. Minä tulin sattumalta katsahtaneeksi
ylöspäin ja huomasin, että eräästä sellaisesta ristikolla varustetusta
ikkunasta kuin äsken mainitsin pisti esiin ruokokeppi, jonka toiseen
päähän oli sidottu vaatekappale, ja että keppi liikkui edestakaisin,
ikäänkuin se olisi siten meille viittonut, että meidän piti mennä luo
ja ottaa se. Me katselimme ja mietimme asiaa, ja sitten eräs meistä
meni ja asettui kepin alle nähdäkseen, pudotettaisiinko se alas vai
mitä tapahtuisi; mutta hänen ehdittyhän luo keppiä kohotettiin ja
liikutettiin sivuille päin, kuin olisi päätä pudistaen annettu kieltävä
merkki. Toverini palasi, keppi painui alas ja alkoi taas tehdä samoja
liikkeitä kuin aluksi. Sitten sinne meni toinen toverini, ja hänen
kävi samoin kuin ensimmäisen. Viimein meni sinne kolmaskin, hänen kävi
samoinkuin ensimmäisen ja toisen, huomattuani minäkin tahdoin koettaa
onneani, ja minun sinne mentyäni ja pysähdyttyäni kepin alle pitelijä
irroitti kätensä ja keppi putosi jalkojeni eteen bañon pihalle.
Minä kiiruhdin heti irroittamaan liinaa, jossa huomasin solmun, ja
siinä oli kymmenen ciania, maurien keskuudessa käytännössä olevaa
halpaa kultarahaa, joka vastaa kymmentä reaalia meidän rahassamme.
Sanomattakin on selvää, että löytö minua ilahdutti; minä näet olin
yhtä tyytyväinen kuin hämmästynyt ajatellessani, mistä tämä onni
saattoi tulla meille ja erikoisesti minulle, koska se seikka, ettei
keppiä oltu suostuttu heittämään alas kenellekään muulle kuin minulle,
selvästi osoitti, että tämä hyvä teko oli tarkoitettu juuri minulle.
Minä otin kauniit rahat, katkaisin kepin, palasin pengermälle, katselin
ikkunaa ja näin siitä pistävän esiin aivan valkoisen käden, joka
nopeasti sen avasi ja jälleen sulki. Siitä me ymmärsimme tai olimme
ymmärtävinämme, että joku tuossa talossa asuva nainen oli tehnyt
meille tämän hyvän työn, ja niin me kiitollisuutemme osoitukseksi
tervehdimme maurilaiseen tapaan kumartamalla päätämme, taivuttamalla
syvään vartaloamme ja laskemalla käsivarret rinnalle. Pian senjälkeen
samasta ikkunasta pistettiin ulos ruokokepin kappaleista tehty pieni
risti, joka sitten kohta jälleen vedettiin sisään. Tämä merkki
vahvisti meidän ajatustamme, että tuossa talossa varmaan oli orjana
joku kristitty nainen ja että hän oli tehnyt meille tämän hyvän työn,
mutta käden valkeus ja näkemämme rannerenkaat estivät meitä sittenkin
niin ajattelemasta, ja me otaksuimme, että nainen varmaan oli joku
uskostaan luopunut kristitty. Sellaisia heidän omat isäntänsä aivan
yleisesti ottavat laillisiksi aviovaimoikseen ja pitävät sitä vielä
onnenakin, sillä heidän mielestään he ovat parempia kuin heidän oman
kansansa naiset. Kaikki meidän arvelumme olivat kumminkin hyvin
kaukana asian todellisuudesta. Mutta tästä lähtien meidän ainoana
huvinamme oli katsella ylös ikkunaan, mihin ruokokeppi oli ilmaantunut
toivon tähdeksi, ja pitää sitä omana johtotähtenämme. Kului kumminkin
kaksi viikkoa, joiden aikana emme nähneet keppiä, ei kättä eikä
mitään muutakaan merkkiä. Vaikka me tänä aikana yritimme kaikella
uutteruudella saada tietää, kuka tuossa talossa asui ja oliko siellä
joku uskostaan luopunut kristitty nainen, emme löytäneet ketään, joka
olisi voinut meille sanoa muuta kuin että talossa asui ylhäinen ja
rikas mauri nimeltä Hadshi Murad, Patan linnan entinen päällikkö,
mikä virka heidän keskuudessaan on erittäin korkea. Mutta sitten, kun
kaikkein vähimmin osasimme odottaa sieltä satavan lisää cianeja, näimme
äkkiarvaamatta taas ilmaantuvan ikkunaan ruokokepin ja siihen sidotun
vaatekappaleen, jossa oli entistä suurempi solmu, ja tämä tapahtui
samoinkuin edellisellä kerralla sellaiseen aikaan, jolloin vankilan
piha oli autio ja tyhjä. Me uudistimme tekemämme kokeen; kaikki muut
menivät ennen minua, mutta keppiä ei annettu kenellekään heistä, vaan
se pudotettiin vasta, kun minä tulin luo. Minä avasin solmun ja löysin
siitä neljäkymmentä Espanjan dukaattia sekä arabiankielisen kirjeen,
ja kirjeen loppuun oli piirretty iso risti. Minä suutelin ristiä,
otin dukaatit ja palasin pengermälle. Me tervehdimme jälleen kaikki
kunnioittavasti, käsi ilmaantui taas näkyviin, minä selitin eleillä,
että aioin lukea kirjeen, ja ikkuna suljettiin. Me seisoimme siinä
hämmästyneinä ja iloisina siitä, mitä oli tapahtunut, ja, kun kukaan
meistä ei osannut arabiaaa, halumme oli suuri saada tietää kirjeen
sisältö, mutta vielä suurempi oli vaikeus, kun etsimme sellaista
henkilöä, joka sen meille lukisi. Vihdoin päätin turvautua erääseen
luopioon, Murciasta kotoisin olevaan mieheen, joka oli vakuuttanut
olevansa hyvä ystäväni ja oli kahden kesken ollessamme antanut minulle
pantin, joka velvoitti häntä säilyttämään omana tietonaan kaikki
hänelle uskomani salaisuudet. Muutamat uskonluopiot näet ottavat
yleisesti, kun heillä on aikomus palata kristittyjen maahan, mukaansa
joidenkin ylhäisten orjien todistuksia, joissa nämä todistavat, niin
hyvin kuin voivat, että tämä uskonluopio on kunnon mies, että hän on
aina tehnyt hyvää kristityille ja että hän haluaa paeta ensimmäisessä
tarjoutuvassa tilaisuudessa. Muutamat hankkivat itselleen sellaisia
todistuksia rehellisissä aikeissa, mutta toiset käyttävät niitä miten
sattuu ja miten heille on edullisinta: jos näet lähtevät ryöstöretkille
johonkin kristittyyn maahan ja sattuvat joutumaan haaksirikkoon tai
vangeiksi, niin he ottavat esiin todistuksensa ja sanovat näistä
papereista käyvän ilmi, missä aikeissa olivat tulleet, että heillä
oli aikomus jäädä kristittyjen maahan ja että he siitä syystä olivat
saapuneet toisten turkkilaisten kanssa näiden lähtiessä sotaretkelle.
Siten he välttävät ensimmäisen heitä kohtaavan kiivauden ja pääsevät
sovintoon kirkon kanssa joutumatta kokemaan mitään pahaa, palaavat
sitten tilaisuuden sattuessa Berberiaan ja ovat aivan samanlaisia kuin
ennen. Toiset taas käyttävät ja hankkivat itselleen näitä papereita
hyvässä tarkoituksessa ja jäävät kristittyjen maahan. Eräs sellainen
uskonluopio oli tämä minun ystäväni. Hänellä oli meiltä kaikilta
saatuja todistuksia, joissa me suosittelimme häntä parhaamme mukaan,
ja maurit, jos olisivat nämä paperit löytäneet, olisivat varmaan
polttaneet hänet elävältä. Minä sain tietää, että hän osasi erittäin
hyvin arabiankieltä, eikä ainoastaan puhua, vaan myös kirjoittaa.
Ennenkuin asiani hänelle täydellisesti ilmaisin, pyysin häntä kuitenkin
lukemaan tuon kirjeen, jonka sanoin sattumalta löytäneeni jostakin
loukosta makuusuojassani. Hän avasi sen, silmäili sitä ja otti siitä
selkoa pitkän aikaa mutisten jotakin hampaittensa lomitse. Minä kysyin
häneltä, ymmärsikö hän sen; hän vastasi hyvin ymmärtävänsä ja pyysi
minua, jos halusin, että hän sen minulle kääntäisi sanasta sanaan,
antamaan mustetta ja kynää, jotta hän voisi suorittaa työn paremmin.
Me annoimme hänelle, mitä hän pyysi, hän käänsi kirjettä hiljalleen ja
saatuaan sen valmiiksi sanoi:

— Kaikki, mitä tässä on espanjaksi kirjoitettu, vastaa kirjaimellisesti
maurilaisen kirjeen sisältöä, ja huomattava on, että kaikkialla, missä
on kirjoitettu _Lela Marien_, tarkoitetaan _Neitsyt Mariaa_.

Me luimme kirjeen, jonka sisällys oli seuraava:

»Kun minä olin pieni tyttö, oli isälläni orjatar, joka opetti
minulle kristityn _salá_n äidinkielelläni ja kertoi minulle paljon
Lela Marienista. Tämä kristitty nainen kuoli, ja minä tiedän, ettei
hän joutunut ikuiseen tuleen, vaan Allahin luo, sillä minä olen
jälkeenpäin nähnyt hänet kaksi kertaa ja hän on sanonut minulle, että
minun pitäisi lähteä kristittyjen maahan näkemään Lela Marienia, joka
minusta paljon pitää. Mutta minä en tiedä, kuinka sinne pääsen: minä
olen nähnyt paljon kristittyjä tästä ikkunasta, mutta kukaan muu kuin
sinä ei ole näyttänyt minusta ritarilta. Minä olen hyvin kaunis ja
naimaton, ja minulla on paljon rahoja mukaan otettavaviksi, harkitse
nyt, voitko järjestää niin, että pääsemme lähtemään, niin saat minut
vaimoksesi; jos haluat, kun ehdimme perille; mutta ellet halua, ei
sekään haittaa, sillä Lela Marien kyllä antaa minulle sen, jonka
kanssa menen naimisiin. Minä olen tämän kirjoittanut; harkitse sinä,
kenelle annat sen luettavaksi; älä luota kehenkään mauriin, sillä he
ovat kaikki petollisia. Tämä minua kovin huolestuttaa, ja toivoisin
oikeastaan, ettet ilmaisisi asiaa kenellekään; jos näet isäni saa sen
tietää, niin hän antaa kohta heittää minut kaivoon ja peittää kivillä.
Minä panen ruokokeppiin langan; sido vastaus siihen, ja ellet osaa
kirjoittaa arabiankieltä, ilmoita asia eleillä; Lela Marien kyllä pitää
huolen siitä, että minä ymmärrän, mitä tarkoitat. Hän ja Allah sinua
varjelkoot ja samoin tämä risti, jota minä suutelen monet kerrat, sillä
niin minua opetti orjanainen».

Ymmärrätte hyvin, hyvät naiset ja herrat, että meillä oli syytä
ihmetellä ja iloita tämän kirjeen sisällyksestä; ja ihmettely
samoinkuin ilokin oli niin suuri, että luopio ymmärsi, ettei tätä
paperia ollut löydetty sattumalta, vaan että se todella oli kirjoitettu
jollekin meistä. Siksi hän pyysi meitä siinä tapauksessa, että hänen
arvelunsa oli oikea, luottamaan häneen ja ilmaisemaan asian hänelle,
sillä hän tahtoi uskaltaa henkensä, jotta pääsisimme vapaiksi. Niin
sanoen hän otti povestaan metallisen ristiinnaulitun kuvan ja runsaita
kyyneliä vuodattaen vannoi sen Jumalan nimessä, jota tuo kuva esitti
ja johon hän, vaivainen syntinen, hartaasti ja lujasti uskoi, olevansa
meille uskollinen ja pitävänsä omana tietonaan kaikki, mitä halusimme
hänelle ilmoittaa; hän näet sanoi otaksuvansa ja melkein varmaan
aavistavansa, että me saisimme vapautemme takaisin hänen avullaan, joka
oli tuon kirjeen kirjoittanut, ja että hän itsekin näkisi toiveensa
toteutuvan, nimittäin pääsevänsä takaisin äitinsä, pyhän kirkon
helmaan, josta hän oli tietämättömyytensä ja synnillisyytensä tähden
erotettu ja leikattu pois kuin mädäntynyt jäsen. Luopio sanoi kaiken
tuon vuodattaen niin paljon kyyneliä ja osoittaen niin syvää katumusta,
että me kaikki yksimielisesti suostuimme ja päätimme ilmoittaa hänelle
koko asian; ja niin me selitimme hänelle kaikki, mitään salaamatta. Me
näytimme hänelle pienen ikkunan, johon ruokokeppi tapasi ilmaantua, hän
pani talon merkille ja lupasi erikoisen huolellisesti ottaa selville,
keitä talossa asui. Me sovimme myös siitä, että olisi hyvä vastata
maurilaisnaisen kirjeeseen, ja nyt, kun meillä oli henkilö, joka osasi
sen tehdä, luopio kirjoitti heti paperiin, mitä minä hänelle sanelin,
ja siinä olivat täsmälleen nämä sanat, jotka nyt teille lausun. Voin
niin sanoa, sillä kaikesta, mitä minulle silloin tapahtui tärkeätä, ei
ole mitään häipynyt mielestäni eikä tule häipymäänkään niin kauan kuin
elän. Maurilaisnaiselle kirjoitettu vastaus oli siis seuraavanlainen:

»Totinen Allah sinua suojelkoon, valtiattareni, ja se siunattu Marien,
joka on totinen Jumalan äiti ja on tuonut sinun sydämeesi ajatuksen,
että sinun tulee lähteä kristittyjen maahan, koska hän sinua rakastaa.
Rukoile sinä häntä, että hän suvaitsee ilmoittaa sinulle, kuinka
voit toteuttaa, mitä hän käskee sinun tehdä, sillä hän on niin hyvä,
että hän varmasti sen tekee. Omasta puolestani ja kaikkien niiden
kristittyjen puolesta, jotka ovat täällä minun kanssani, minä lupaan,
että teemme sinun hyväksesi, mitä suinkin voimme, vaikka se maksaisi
henkemme. Muista kirjoittaa minulle ja ilmoittaa, mitä aiot tehdä,
niin minä vastaan sinulle aina, sillä suuri Allah on antanut meille
erään kristityn orjan, joka osaa puhua ja kirjoittaa sinun kieltäsi
niin hyvin kuin tästä kirjeestä näet. Sinä siis voit pelkäämättä
ilmoittaa meille, mitä ikänä tahdot. Mitä tulee siihen, että sanot
rupeavasi vaimokseni, jos pääset kristittyjen maahan, lupaan puolestani
sen sinulle hyvänä kristittynä, ja tiedä, että kristityt täyttävät
lupauksensa paremmin kuin maurit. Allah ja hänen äitinsä Marien
suojelkoot sinua, valtiattareni.»

Kun tämä kirje oli kirjoitettu ja sinetöity, odotin kaksi päivää,
kunnes vankilan piha oli tyhjä, kuten edellisillä kerroilla, ja lähdin
sitten, kuten tavallisesti, kävelemään pengermälle nähdäkseni, tulisiko
ruokokeppi näkyviin; eikä kauan kestänytkään, kun se jo ilmaantui.
Vaikka en voinut erottaa, kuka sen pisti ulos, minä sen huomattuani
näytin kirjettä kuin osoittaakseni, että keppiin oli sidottava lanka;
mutta se olikin siihen jo sidottu, minä kiinnitin siihen kirjeen,
ja aivan pian ilmestyi jälleen näkyviin meidän toivontähtemme ja
siihen sidottu solmu, joka oli kuin valkoinen rauhanlippu. Se
pudotettiin alas, minä otin sen ja löysin vaatteen sisästä enemmän kuin
viisikymmentä dukaattia, kaikenlaisia kulta- ja hopearahoja, jotka
tekivät ilomme enemmän kuin viisikymmenkertaiseksi ja vahvistivat
toivoamme, että saisimme vapautemme takaisin. Samana iltana luopiomme
palasi ja sanoi saaneensa tietää, että tuossa talossa asui sama mauri,
josta meille oli kerrottu, nimeltään Hadshi Murad, aivan suunnattoman
rikas mies, jolla oli yksi ainoa tytär, koko hänen omaisuutensa
perijätär, että tämä koko kaupungin yleisen mielipiteen mukaan oli
Berberian kaunein nainen ja että monet sinne saapuneet varakuninkaat
olivat pyytäneet häntä puolisokseen hänen kumminkaan suostumatta
missään tapauksessa menemään naimisiin. Luopiomme oli saanut vielä
tietää, että hänellä oli ollut kristitty orjatar, joka kumminkin oli jo
kuollut. Kaikki tämä sopi hyvin siihen mitä olimme kirjeestä lukeneet.

Me ryhdyimme nyt heti luopion kanssa neuvottelemaan, miten
menettelisimme voidaksemme viedä mukanamme maurilaisnaisen ja päästä
kaikin kristittyjen maahan, ja vihdoin sovimme siitä, että toistaiseksi
odottaisimme uutta tiedonantoa Zoraidalta, — se näet oli hänen nimensä,
vaikka hän nyt haluaa olla nimeltään Maria — sillä me ymmärsimme aivan
hyvin, että juuri hän, eikä kukaan muu, tulisi hankkimaan meille
mahdollisuuden selviytyä kaikista näistä vaikeuksista. Kun olimme siitä
sopineet, sanoi luopio, ettei meidän tarvinnut olla huolissamme, sillä
hän toimittaisi meidät vapaiksi, vaikka joutuisi vaaraan menettää
henkensä. Vankilan pihalla oli neljänä päivänä väkeä, ja se oli syynä
siihen, ettei ruokokeppi ilmaantunut näkyviin sinä aikana, mutta tuon
ajan kuluttua ja pihan ollessa taas autiona samoinkuin aikaisemmin se
ilmaantui jälleen ikkunaan, ja siihen oli sidottu niin suuri nyytti,
että siitä voi toivoa koituvan jotakin erinomaista. Keppi ja nyytti
heitettiin minun eteeni, ja minä löysin siitä uuden kirjeen ja sata
kultadukaattia eikä mitään muuta rahaa. Luopio oli siinä läsnä, me
annoimme hänelle kirjeen luettavaksi makuuhuoneessamme, ja hän sanoi
sen sisältävän seuraavaa:

»Minä en tiedä, herrani, kuinka voin järjestää asia niin, että pääsemme
Espanjaan, eikä Lela Marien ole minulle sitä sanonut, vaikka olen
häneltä sitä kysynyt. Mahdollista on vain, että minä annan teille
tästä ikkunasta niin paljon kultarahoja kuin suinkin; ostakaa niillä
vapaiksi itsenne ja ystävänne, ja lähteköön yksi teistä kristittyjen
maahan, ostakoon sieltä aluksen ja tulkoon noutamaan toisia. Minut
löydetään isäni puutarhasta, joka sijaitsee Babazon-portin luona
meren rannalla, missä tulen oleskelemaan koko tämän kesän isäni ja
palvelusväkeni kanssa. Sieltä te voitte yön aikana mitään pelkäämättä
minut noutaa ja viedä alukseen; ja muista, että sinun tulee ottaa minut
vaimoksesi; ellet sitä tee, niin minä pyydän Marienia rankaisemaan
sinua. Ellet luota kehenkään niin, että voisit lähettää hänet hakemaan
alusta, osta itsesi vapaaksi ja lähde itse; minä näet tiedän, että
sinä tulet takaisin varmemmin kuin kukaan muu, koska olet ritari ja
kristitty. Hanki itsellesi selko, missä puutarha sijaitsee, ja sinun
jälleen kävellessäsi täällä edestakaisin minä siitä tiedän, että olet
yksin vankilan pihalla, ja annan sinulle paljon rahaa. Allah varjelkoon
sinua, herrani.»

Sellainen oli toisen kirjeen sanamuoto ja sisällys, ja kuuntelijat
olivat tuskin saaneet sen tietää, kun jokainen tarjoutui
vapaaksiostettavaksi ja lupasi täsmällisesti lähteä matkaan ja taas
palata. Minäkin tarjouduin niin tekemään, mutta luopio vastusti kaikkea
tätä sanoen, ettei hän missään tapauksessa suostuisi siihen, että
joku pääsisi vapaaksi ennen kaikkia toisia, sillä kokemus oli hänelle
opettanut, kuinka huonosti vapautetut pitivät orjuudessa antamiaan
lupauksia. Ylhäiset orjat näet olivat usein koetelleet tätä keinoa
ja ostaneet vapaaksi jonkun, jonka piti matkustaa Valenciaan tai
Mallorcaan, rahoja mukanaan, voidakseen varustaa aluksen ja palata
noutamaan niitä, jotka olivat ostaneet hänet vapaaksi; mutta sellaiset
miehet eivät olleetkaan palanneet, sillä saavutettu vapaus ja pelko,
että sen jälleen menettäisivät, häivytti heidän muististaan kaikki
sitoumukset. Osoittaakseen todeksi, mitä oli meille sanonut, hän kertoi
meille lyhyesti, kuinka juuri siihen aikaan oli käynyt muutamien
kristittyjen ritarien, merkillisimmän tapauksen, mitä milloinkaan oli
sattunut niillä seuduilla, missä kuitenkin alinomaa tapahtui mitä
kauheimpia ja merkillisimpiä asioita. Hänen lopullinen mielipiteensä
oli, että nyt voitiin ja tulikin menetellä vain siten, että rahat,
jotka oli ajateltu käyttää jonkun kristityn lunnaiksi, annettaisiin
hänelle, jotta hän niillä ostaisi Algeriassa aluksen sanoen syyksi,
että aikoi ruveta kauppiaaksi ja ryhtyä harjoittamaan kauppaa
Tetuanissa ja läheisillä rannikoilla, ja että hänen päästyään aluksen
omistajaksi voitaisiin helposti tehdä suunnitelma, kuinka heidät
kaikki saataisiin vankilasta pois ja alukseen. Se kävisi päinsä sitä
helpommin, jos maurilaisnainen, kuten hän itse sanoi, antaisi rahoja
heidän kaikkien lunnaiksi, sillä heidän päästyään vapaiksi olisi mitä
helpointa nousta alukseen vaikka keskellä päivää. Suurin vaikeus oli
hänen sanojensa mukaan siinä, etteivät maurit salli kenenkään luopion
ostaa tai omistaa alusta, ellei se ole merirosvousta varten tarkoitettu
suuri laiva; he näet pelkäävät, että aluksen ostaja, varsinkin, jos
hän on espanjalainen, haluaa saada sen vain lähteäkseen kristittyjen
maahan; mutta tästä pulasta hän kumminkin arveli pääsevänsä siten,
että eräs Tangerista kotoisin oleva mauri tulisi osakkaaksi alusta
ostettaessa ja kauppavoittoa jaettaessa ja että hänen tällä keinolla
onnistu saada omakseen alus, minkä tapahduttua kaikki muu seuraisi
itsestään. Vaikka minusta ja tovereistani olisi tuntunut paremmalta
lähettää joku hakemaan Mallorcasta, niinkuin maurilaisnainen oli
ehdottanut, emme kumminkaan uskaltaneet vastustella luopiota, sillä
pelkäsimme, että hän, ellemme tehneet niinkuin hän sanoi, ilmiantaisi
meidät ja saattaisi hengenvaaraan ilmaisemalla neuvottelut Zoraidan
kanssa, jonka edestä me kaikki olisimme olleet valmiit antamaan
henkemme. Päätimme siis jättää itsemme Jumalan ja luopion huomaan ja
lähetimme kohta Zoraidalle vastauksen sanoen, että tulisimme tekemään
kaikki, mihin hän meitä kehoitti, sillä hän oli suunnitellut asian
niin hyvin kuin Lela Marien sen oli hänelle ilmoittanut, ja hänestä
yksin riippui, siirrettiinkö aikeen toteuttaminen tuonnemmaksi,
vai pantiinko se kohta täytäntöön. Minä tarjouduin jälleen hänen
miehekseen, ja seuraavana päivänä, kun vankilan piha sattui olemaan
tyhjänä, Zoraida antoi meille monessa eri erässä ruokokepin ja siihen
sidotun nyytin avulla tuhat kultadukaattia ja kirjeen, jossa ilmoitti
seuraavana dshumana, t.s. perjantaina, muuttavansa isänsä huvilaan ja
ennen lähtöään antavansa meille vielä lisää rahoja; elleivät nekään
riittäisi, piti meidän toimittaa hänelle siitä tieto, ja hän hankkisi
meille niin paljon kuin halusimme; hänen isällään näet oli niin paljon
rahaa, ettei hän summaa kaipaisi, sitä vähemmän, kun Zoraidan hallussa
olivat kaikki avaimet.

Me annoimme heti viisisataa dukaattia luopiolle aluksen ostamista
varten, kahdellasadalla minä ostin itseni vapaaksi antamalla rahat
eräälle Valenciasta kotoisin olevalle kauppiaalle, joka siihen aikaan
oleskeli Algeriassa ja osti minut kuninkaalta vapaaksi mennen takuuseen
minusta ja antaen sanansa siitä, että suorittaisi lunnaat kohta, kun
seuraava laiva saapuisi Valenciasta. Jos näet hän olisi maksanut rahat
heti, niin se olisi voinut kuninkaassa herättää epäluuloa, että lunnaat
olivat jo kauan olleet Algeriassa, vaikka kauppias oli ne salannut
tehdäkseen niillä kauppoja. Sanalla sanoen, minun herrani oli niin
ahne, etten missään tapauksessa uskaltanut antaa maksaa rahoja heti.

Torstaina, sen perjantain edellisenä päivänä, jolloin kauniin
Zoraidan oli määrä lähteä puutarhaan, hän antoi meille taas tuhat
dukaattia ja ilmoitti lähdöstään pyytäen minua vapaaksi päästyäni
heti ottamaan selkoa hänen isänsä puutarhasta ja joka tapauksessa
hankkimaan itselleni tilaisuutta päästä sinne häntä kohtaamaan. Minä
vastasin hänelle lyhyesti, että tulisin niin tekemään, ja kehoitin
häntä muistamaan sulkea meidät Lela Marienin suosioon kaikilla niillä
rukouksilla, jotka kristitty orjanainen oli hänelle opettanut. Kun tämä
oli tehty, järjestettiin niin, että kolme tovereistani lunastettiin
vapaiksi, jotta he pääsisivät ulos vankilasta ja myös siksi, etteivät
he, jos näkisivät minun päässeen vapaaksi ja itse jäävänsä yhä
orjuuteen, vaikka rahoja oli riittävästi, siitä katkeroituisi ja
perkeleen houkuttelemina tekisi jotakin, mikä saattaisi olla Zoraidalle
turmioksi. Vaikka näet se seikka, että tunsin heidät hyviksi miehiksi,
saattoi viihdyttää tätä pelkoani, en kumminkaan tahtonut saattaa koko
yritystä vaaranalaiseksi, ja niin minä annoin lunastaa heidät vapaiksi
samalla tavalla kuin olin lunastanut vapaaksi itseni, koko rahasumma
jätettiin kauppiaalle, jotta hän voi varmasti ja turvallisesti mennä
vastuuseen maksusta, mutta me emme suinkaan ilmaisseet hänelle
neuvottelujamme ja salaisuuttamme, sillä vaara oli liian suuri.




Yhdesviidettä luku,

jossa vapautunut orja jatkaa kertomusta kohtaloistaan.


Ei ollut ehtinyt kulua kahta viikkoa, kun luopiomme oli jo ostanut
varsin hyvän aluksen, johon mahtui neljäkymmentä henkeä. Tehdäkseen
yrityksen onnistumisen varmemmaksi ja saadakseen sen näyttämään
varsin luvalliselta hän päätti matkustaa, kuten sitten matkustikin,
erääseen Sargel-nimiseen paikkaan, joka sijaitsee kolmenkymmenen
peninkulman päässä Algeriasta Oraniin päin ja jossa harjoitetaan
vilkasta kauppaa kuivatuilla viikunoilla. Hän teki tämän matkan pari
kolme kertaa mainitsemansa tagarinon seurassa. Tagarinoiksi nimitetään
Berberiassa Aragoniasta kotoisin olevia maureja, ja granadalaisia
nimitetään mudyareiksi; Fezin kuningaskunnassa viimeksimainitut
saavat nimen elches, ja heitä kuningas etupäässä käyttää sotilainaan.
Sanon siis, että luopio joka kerta sinne saapuessaan tai sieltä
lähtiessään ankkuroi aluksensa erääseen poukamaan, joka ei ollut kahden
jousenkantaman päässä puutarhasta, missä Zoraida odotti, ja siellä
hän tapasi tahallaan suorittaa maurilaisten soutajien kanssa joko
muhamettilaisen rukouksen tai tehdä piloillaan, mitä aikoi myöhemmin
tehdä täydellä todella: meni Zoraidan puutarhaan ja pyysi häneltä
hedelmiä, ja neidon isä antoi niitä hänelle, vaikka ei häntä tuntenut.
Luopion tarkoitus oli, kuten hän myöhemmin minulle ilmoitti, oli päästä
puhuttelemaan Zoraidaa ja sanomaan hänelle, että hän minun käskystäni
veisi hänet kristittyjen maahan, joten hän voi olla iloinen ja
rauhallinen. Mutta se ei käynyt koskaan päinsä, sillä maurilaisnaiset
eivät tule milloinkaan kenenkään maurin tai turkkilaisen näkyviin,
ellei heidän miehensä tai isänsä heitä siihen velvoita; kristittyjen
vankien kanssa he sitävastoin seurustelevat ja ovat yhteydessä
enemmänkin kuin oikeastaan on viisasta. Minä puolestani olisin ollut
pahoillani, jos luopio olisi päässyt hänen puheilleen, sillä hän olisi
ehkä säikähdyttänyt neidon, kun tämä olisi huomannut luopion olevan
selvillä hänen asioistaan. Mutta Jumala, joka sääti toisin, ei sallinut
luopiomme hyvän tarkoituksen toteutuvan.

Huomattuaan sitten, että voi aivan vaarattomasti liikkua Sargeliin
ja sieltä takaisin ja voi ankkuroida aluksensa milloin, missä ja
miten hyväksi näki, että hänen kumppaninsa tagarino täydellisesti
noudatti hänen tahtoansa, että minä olin jo vapaaksi lunastettu ja
että ainoa seikka, mikä oli vielä jäljellä, oli muutamien kristittyjen
etsiminen soutajiksi, hän kehoitti minua harkitsemaan, keitä aioin
viedä mukanani, lukuunottamatta vapaiksiostetuita tovereitani, ja
puhuttelemaan heitä ennen seuraavaa perjantaita, jonka hän oli
määrännyt lähtöpäiväksemme. Senvuoksi minä puhuin kahdelletoista
espanjalaiselle, jotka olivat kaikki voimakkaita soutajia ja kuuluivat
niiden joukkoon, jotka voivat vapaammin poistua kaupungista. Juuri
silloin oli kumminkin varsin vaikeata löytää niin monta, sillä
kaksikymmentä alusta oli rosvousretkellä, ja ne olivat vieneet
mukanaan kaikki soutajat, joten en olisi löytänyt niitäkään, jotka
löysin, ellei olisi sattunut niin, että heidän herransa ei ollut sinä
kesänä lähtenyt rosvousretkelle, koska tahtoi rakennuttaa valmiiksi
erään kevyen kaleerin, joka hänellä oli telakalla. Minä sanoin
miehilleni vain, että heidän piti seuraavana perjantaina iltapuolella
hiipiä yksitellen ulos kaupungista, suunnata kulkunsa Hadshi Muradin
puutarhaan ja siellä odottaa, kunnes minä saapuisin. Minä annoin tämän
määräyksen kullekin erikseen varoittaen heitä missään tapauksessa,
vaikka tapaisivatkin siellä toisia kristityitä, sanomasta heille mitään
muuta kuin että minä olin käskenyt heidän siellä odottaa. Kun tämä
asia oli järjestyksessä, oli vielä toimitettava eräs toinen ja minulle
kaikkein tärkein: ilmoitettava Zoraidalle, millä kannalla asiat nyt
olivat, jotta hän olisi valmistunut ja varuillaan eikä pelästyisi, jos
me äkkiarvaamatta yllättäisimme hänet ennen sitä aikaa, jolloin hän
saattoi otaksua kristittyjen aluksen voivan ehtiä takaisin. Päätin siis
mennä puutarhaan ja yrittää päästä hänen puheilleen, menin sinne eräänä
päivänä ennen lähtöäni muka keräämään erilaisia yrttejä, ja ensimmäinen
henkilö, jonka siellä kohtasin, oli hänen isänsä. Hän kysyi minulta
kielellä, jota koko Berberiassa ja Konstantinopolissakin puhuvat
keskenään orjat ja maurit ja joka ei ole maurilaista ei kastilialaista
eikä minkään muun kansakunnan kieltä, vaan kaikkien kielten sekoitus,
jota me kaikki ymmärrämme, kysyi siis minulta tällä kielellä, mitä minä
etsin hänen puutarhastaan ja kuka olin. Minä vastasin hänelle olevani
arnautti Mamin orja (ja sanoin niin senvuoksi, että varmaan tiesin
tämän olevan hänen parhaita ystäviään) ja etsiväni erilaisia yrttejä
salaattia varten. Hän kysyi minulta vielä, olinko lunnasvanki vai en
ja paljonko herrani minusta vaati. Hänen näin kysellessään ja minun
vastaillessani astui puutarhassa olevasta rakennuksesta ulos kaunis
Zoraida, joka oli aikoja sitten minut huomannut, ja koska, kuten jo
sanoin, maurilaisnaiset eivät yhtään kursaile näyttäytyä kristityille
eivätkä mitenkään heitä välttele, hän ei ollenkaan arastellut tulla
sinne, missä hänen isänsä oli minun kanssani. Sitäpaitsi hänen isänsä,
nähtyään hänen tulevan, huusi hänelle jo loitolla käskien hänen tulla
luo.

Kuluisi liian paljon aikaa, jos nyt kävisin kuvailemaan, kuinka
kauniilta, viehättävältä, upealta ja rikkaasti koristellulta rakas
Zoraidani näytti minun silmissäni; sanon vain, että hänen ihanalla
kaulallaan, hänen korvissaan ja tukassaan riippui enemmän helmiä
kuin hänellä oli hiuksia päässään. Nilkoissa, jotka sikäläisen tavan
mukaan olivat paljaat, hänellä oli kaksi aitokultaista carcajia (niin
nimitetään maurilaisten kielellä nilkkarenkaita) ja niissä niin paljon
timantteja, että hänen isänsä, kuten hän myöhemmin minulle sanoi, piti
niitä kymmenentuhannen dublonin arvoisina, ja hänen rannerenkaansa
olivat yhtä kallisarvoiset. Helmiä oli tavattoman paljon, ja ne olivat
erittäin kauniita, sillä maurilaisnaisten suurimpana kaunisteena ja
ylpeytenä ovat kalliit helmikoristeet, niin että maurien maassa niitä
on enemmän kuin missään muualla; ja Zoraidan isä oli siinä maineessa,
että hänellä oli niitä paljon ja kaikkein parhaita, mitä Algeriasta
löytyi, ja että hänellä oli lisäksi enemmän kuin kaksisataatuhatta
Espanjan dukaattia, minkä kaiken valtiattarena oli silloin hän, joka
on nyt minun valtiattareni. Kuinka kauniilta hän silloin näytti
kaikkine koruineen, voinee arvata siitä, mitä hänellä vielä on jäljellä
niin monien vaivojen ja vastusten jälkeen, jos kuvittelee, millainen
hänen on täytynyt olla onnellisempana aikana. Tiedämmehän näet, että
eräiden naisten kauneudella on omat päivänsä ja aikansa ja että se
tarvitsee satunnaisia seikkoja vähentyäkseen tai lisääntyäkseen, ja
luonnollista on, että mielenliikutukset sitä lisäävät tai vähentävät,
vieläpä useimmiten sen hävittävätkin. Sanalla sanoen, hän tuli silloin
luokseni ylen koreana ja ylen kauniina tai ainakin näytti minusta
kaikkein koreimmalta ja kauniimmalta naiselta, mitä olin milloinkaan
nähnyt. Kun lisäksi ajattelin, mihin hän oli minua velvoittanut, niin
minusta tuntui, että edessäni oli joku taivaan jumalainen olento, joka
oli tullut alas maan päälle minun ilokseni ja minua pelastamaan. Hänen
saavuttuaan luo hänen isänsä sanoi hänelle heidän omalla kielellään,
että minä olin hänen ystävänsä arnautti Mamin orja ja että olin
tullut etsimään aineksia salaattia varten. Zoraida puuttui hänkin
nyt puheeseen ja kysyi minulta mainitsemallani sekakielellä, olinko
aatelismies ja mistä syystä en ostanut itseäni vapaaksi. Minä vastasin
hänelle, että olin jo vapaaksiostettu ja että hän voi lunnaitten
suuruudesta päätellä, kuinka arvokkaana herrani minua piti, koska minun
oli täytynyt maksaa tuhatviisisataa zoltania.[32] Siihen hän virkkoi:

— Totisesti, jos olisit ollut isäni orja, olisin pitänyt huolen siitä,
ettei hän olisi päästänyt sinua vapaaksi, vaikka olisit maksanut kaksi
kertaa enemmän, sillä te kristityt valehtelette aina, kun väitätte
olevanne köyhiä, siten vain pettääksenne maureja.

— Saattaa kyllä olla niin laita, armollinen neiti, — vastasin minä —
mutta minä olen todella puhunut totta herralleni ja puhun ja tulen
puhumaan totta kaikille - ihmisille maailmassa.

— Milloin matkustat pois? — kysyi Zoraida.

— Luullakseni huomenna; — vastasin minä — täällä näet on eräs
ranskalainen alus, joka nostaa purjeensa huomenna, ja aikomukseni on
matkustaa siinä.

— Eikö ole parempi — virkkoi Zoraida — odottaa Espanjasta tulevia
laivoja ja matkustaa niissä eikä ranskalaisten kanssa, jotka eivät ole
teidän ystäviänne?

— Ei; — vastasin minä — vaikka näet jäisin odottamaan, jos todella
tietäisin, että jokin espanjalainen alus saapuu, on kumminkin
varmempaa, jos lähden huomenna, sillä halu päästä takaisin kotimaahan
ja niiden ihmisten luo, jotka ovat minulle rakkaat, ei salli minun
jäädä odottamaan toista tilaisuutta, jos se viipyy, vaikka se olisikin
parempi.

— Sinulla on varmaan vaimo kotimaassa, — sanoi Zoraida — ja siksi
haluat päästä häntä näkemään.

— Ei ole, — vastasin minä — mutta minä olen luvannut mennä naimisiin
sinne saavuttuani.

‒ Onko hän kaunis, se nainen, jolle olet lupautunut? — kysyi Zoraida.

‒ Hän on niin kaunis, — vastasin minä — etten voi häntä ylistää ja
totuudenmukaisesti sinulle kuvata muuten kuin sanomalla, että hän on
aivan sinun näköisesi.

Hänen isänsä nauroi sydämen pohjasta ja sanoi:

— Allahin nimessä, kristitty, hänen täytyy tosiaan olla hyvin kaunis,
jos hän muistuttaa minun tytärtäni, joka on kaikkein kaunein tässä
maassa. Ellet usko, katsele häntä tarkoin, niin huomaat, että puhun
totta.

Tämän keskustelun aikana Zoraidan isä toimi enimmäkseen tulkkinamme,
koska hän osasi sekakieltä paremmin; vaikka näet tytärkin puhui
tätä kieltä, jota, kuten sanoin, siellä käytetään, hän sittenkin
ilmaisi ajatuksiaan enemmän eleillä kuin sanoilla. Meidän näin
keskustellessamme juoksi luoksemme eräs mauri ääneen huutaen, että
puutarhan aidan eli muurin yli oli hypännyt neljä turkkilaista, jotka
nyt poimivat hedelmiä, vaikka ne eivät olleet vielä kypsiä. Ukko
säikähti ja samoin Zoraida, sillä maurit pelkäävät yleisesti ja kuin
luonnostaan turkkilaisia, varsinkin sotilaita, jotka ovat niin kopeita,
häikäilemättömiä ja vallitsevat alamaisiaan maureja niin kovin, että
kohtelevat heitä huonommin kuin jos he olisivat heidän orjiaan.
Zoraidan isä siis sanoi tyttärelleen:

— Lähde sisään, tyttäreni, ja lukitse ovi hyvin. Minä menen sillävälin
puhuttelemaan noita koiria; ja sinä, kristitty, etsi sinä yrttejä, ja
onnea matkallesi; Allah sinut kuljettakoon onnellisesti kotimaahasi.

Minä kumarsin, ja hän meni etsimään turkkilaisia jättäen minut kahden
kesken Zoraidan kanssa, joka aluksi oli lähtevinään sisään niinkuin
hänen isänsä oli käskenyt. Mutta ukko oli tuskin ehtinyt peittyä
puutarhan puitten varjoon, kun Zoraida kääntyi minuun päin ja kysyi
minulta, silmät täynnä kyyneliä:

— _Támshishi_, kristitty, _támshishi_? — mikä merkitsee samaa kuin:
Matkustatko sinä, kristitty, matkustatko?

Minä vastasin hänelle:

— Matkustan, valtiattareni, mutta en missään tapauksessa ilman sinua;
odota minua ensi perjantaina äläkä pelästy, kun meidät näet, sillä saat
varmasti luottaa siihen, että me menemme kristittyjen maahan.

Minä sanoin hänelle tuon sillä tavalla, että hän varsin hyvin ymmärsi,
mitä tarkoitin, kaiken sen nojalla, mitä olimme keskustelun aikana
toisillemme lausuneet. Hän kiersi käsivartensa kaulaani ja lähti sitten
horjuvin askelin kävelemään kohti rakennusta. Mutta sattuma, joka olisi
voinut muodostua sangen ikäväksi, ellei taivas olisi toisin säätänyt,
järjesti niin, että kävellessämme sillä tavalla ja siinä asennossa kuin
äsken mainitsin, Zoraida pitäen käsivarttaan minun kaulallani, hänen
isänsä tuli takaisin karkoitettuaan pois turkkilaiset ja näki meidät
siten kävelemässä. Me taas huomasimme, että hän oli meidät nähnyt, ja
Zoraida, joka oli kekseliäs ja älykäs, ei huolinut ottaa käsivarttaan
kaulaltani, vaan päinvastoin painui lähemmäksi minua ja laski päänsä
povelleni; hänen polvensa näyttivät pettävän, kaikki osoitti selvästi,
että hän oli pyörtymäisillään, ja minä puolestani olin tukevinani häntä
vastoin tahtoani. Zoraidan isä tuli juosten siihen paikkaan, missä me
olimme, ja huomatessaan tyttärensä olevan siinä tilassa, kysyi häneltä,
mikä häntä vaivasi. Kun tytär ei mitään vastannut, sanoi isä:

— Hän varmaan säikähti kuullessaan noiden koirien murtautuneen
puutarhaan, niin että pyörtyi siitä.

Hän veti tyttärensä luokseen, painoi hänet poveaan vasten, ja tytär
alkoi jälleen puhua, huoaten ja silmät yhä kyynelissä. Hän sanoi:

— _Ámeshi_, kristitty, _ámeshi_. (Mene pois, kristitty, mene pois).

Siihen vastasi hänen isänsä:

— Ei ole ollenkaan tärkeätä, tyttäreni, että tämä kristitty menee pois,
sillä eihän hän ole tehnyt sinulle mitään pahaa, ja turkkilaiset ovat
jo tiessään. Älä ole ollenkaan peloissasi; ei ole mitään syytä olla
pahoillaan, sillä turkkilaiset, kuten sinulle jo sanoin, lähtivät minun
pyynnöstäni pois samaa tietä kuin olivat tulleet.

— Turkkilaisia hän säikähti, hyvä herra, kuten sanoit; — lausuin minä
Zoraidan isälle — mutta minä en tahdo pahoittaa tyttärenne mieltä,
vaan lähden pois, koska hän niin haluaa. Jää hyvästi; minä palaan
sinun luvallasi, jos tarve vaatii, toistekin hakemaan yrttejä tästä
puutarhasta; isäntäni näet väittää, ettei mistään muualta voi löytää
salaattia varten parempia aineksia kuin täältä.

— Voit tulla niin usein kuin haluat; — vastasi Hadshi Murad — tyttäreni
ei puhu niin senvuoksi, että sinä tai kukaan muukaan kristitty olisi
tuottanut hänelle mitään harmia, vaan käskiessään sinun lähteä pois hän
oikeastaan aikoi sanoa, että turkkilaisten piti mennä tiehensä tai että
nyt oli sinun aika alkaa etsiä yrttejäsi.

Minä jätin hyvästi molemmat, ja Zoraida lähti menemään isänsä
kanssa näyttäen niin surulliselta kuin hänen sydämensä olisi ollut
murtumaisillaan. Minä olin etsivinäni yrttejä ja kuljeskelin mielin
määrin ympäri puutarhaa, otin tarkoin huomioon talon sisään- ja
uloskäytävät, sen puolustusvarustukset ja kaikki ne edut, joita se
saattoi tarjota aikeemme helpottamiseksi. Kun tämä oli tehty, poistuin
sieltä, kerroin luopiolle ja kumppaneilleni, mitä oli tapahtunut, ja
kykenin tuskin malttamaan mieltäni, kunnes tulisi hetki, jolloin saisin
pelkäämättä omistaa kohtalon minulle lahjoittaman aarteen, viehättävän,
kauniin Zoraidan. Vihdoin tuli se aika, tuli hartaasti toivomamme päivä
ja hetki. Me noudatimme kaikki sitä järjestystä ja päätöstä, jonka
olimme sommitelleet viisaasti asiaa harkiten ja kauan neuvotellen, ja
siksi onnistuimmekin hyvin aikomuksessamme. Perjantaina sen päivän
jälkeen, jolloin olin puhunut Zoraidan kanssa puutarhassa, luopiomme
ankkuroi illan tultua aluksensa melkein vastapäätä sitä paikkaa, missä
ihana Zoraida asui.

Ne kristityt miehet, joiden piti tulla soutajiksi, olivat jo saaneet
asiasta tiedon ja olivat piiloutuneet eri paikkoihin lähiseudulle.
Kaikki olivat jännittyneinä ja odottivat minua levottomina haluten
käydä heidän näkyvissään olevan aluksen kimppuun; he näet eivät
tietäneet luopion kanssa tehdystä sopimuksesta, vaan luulivat,
että heidän täytyi saavuttaa vapautensa käsivarsiensa voimalla ja
senvuoksi surmata aluksessa olevat maurit. Sitten kävi niin, että
minun ja tovereilleni näyttäydyttyä luoksemme kerääntyivät kaikki
muut, jotka olivat piilopaikoistaan meidät nähneet. Tämä tapahtui,
kun kaupunginportit oli jo suljettu eikä koko lakeudella näkynyt
ainoatakaan ihmistä. Ollessamme siinä koolla emme oikein tietäneet,
olisiko parempi mennä ensin noutamaan Zoraidaa vai lähteä yllättämään
maurilaisia bagarinoja,[33] jotka olivat aluksen soutajina. Meidän yhä
siinä epäröidessämme tuli luopiomme luo ja kysyi, miksi viivyttelimme;
nyt oli otollinen hetki, sillä kaikki hänen maurinsa istuskelivat
aivan huolettomina ja useimmat heistä nukkuivat. Me sanoimme hänelle,
mikä meitä arvelutti, ja hän vastasi, että tärkeintä oli ensin vallata
alus, mikä voitiin tehdä erittäin helposti ja aivan vaaratta, ja että
sitten voimme mennä noutamaan Zoraidan. Hänen ajatuksensa tuntui meistä
kaikista hyvältä, ja niin me enempää viivyttelemättä lähdimme alukseen.
Hän hyppäsi siihen ensimmäisenä, tarttui käyrämiekkaansa ja sanoi
maurien kielellä:

— Älköön kukaan teistä hievahtako paikaltaan, ellei halua menettää
henkeään.

Samassa olivat jo alukseen ehtineet melkein kaikki kristityt. Maurit,
jotka olivat pelkureita, joutuivat kauhun valtaan kuullessaan
laivurinsa niin puhuvan. Kukaan heistä ei tarttunut aseisiin, joita
heillä muuten tuskin olikaan, vaan kaikki antautuivat kristittyjen
sidottaviksi ollenkaan vastustelematta. Nämä tekivätkin työnsä erittäin
nopeasti ja uhkasivat heti surmata jokaisen, joka pitäisi vähänkään
melua. Kun niin oli tapahtunut, jäivät puolet meistä heitä vartioimaan,
ja me muut lähdimme luopion johtamina Hadshi Muradin puutarhaan.
Onnellisesta sattumasta johtui, että portti, kun aioimme ryhtyä sitä
avaamaan, aukeni niin helposti kuin se ei olisi ollutkaan suljettu, ja
niin me pääsimme kaikessa rauhassa ja hiljaisuudessa rakennuksen luo
kenenkään meitä huomaamatta.

Kaunis Zoraida oli meitä odottamassa eräässä ikkunassa ja kuullessaan
väkeä tulevan hän kysyi hiljaisella äänellä, olimmeko _nizarani_, t.s.
olimmeko kristittyjä. Minä vastasin myöntävästi ja kehoitin häntä
tulemaan alas. Tunnettuaan minut hän ei viivytellyt hetkeäkään, vaan
riensi kohta alas vastaamatta minulle mitään, avasi oven ja ilmaantui
eteemme niin kauniina ja niin upeassa puvussa, etten osaa sitä kyllin
kuvailla. Hänet nähtyäni minä kohta tartuin hänen käteensä ja suutelin
sitä, luopio ja molemmat kumppanini noudattivat esimerkkiä, ja toiset,
jotka eivät olleet asiasta selvillä, tekivät samoinkuin näkivät meidän
tekevän, joten näytti siltä kuin olisimme kiittäneet häntä vapaaksi
pääsemisestämme ja tunnustaneet hänet vapautemme valtiattareksi. Luopio
kysyi häneltä maurien kielellä, oliko hänen isänsä puutarhassa. Hän
vastasi myöntävästi ja sanoi isänsä nukkuvan.

— On siis välttämätöntä herättää hänet — virkkoi luopio — ja ottaa
mukaan hänet ja kaikki, mitä tässä kauniissa huvilassa on arvokasta.

— Ei, — vastasi Zoraida — isään ette millään ehdolla saa koskea, eikä
tässä talossa ole muuta kuin se, minkä minä otan mukaani, mutta sitä on
niin paljon, että te kaikki varmaan tulette rikkaiksi ja tyytyväisiksi.
Jos hiukan odotatte, saatte sen nähdä.

Niin sanottuaan hän meni jälleen sisään luvaten palata aivan heti ja
kehoittaen meitä olemaan hiljaa ja pitämättä minkäänlaista melua.
Minä kysyin luopiolta, mitä he olivat keskustelleet; hän sanoi sen
minulle, ja minä selitin hänelle, että oli kaikin puolin noudatettava
Zoraidan tahtoa. Hän tulikin samassa jo ulos kantaen kultarahoilla
täytettyä lipasta, joka oli niin raskas, että hän tuskin jaksoi sitä
käsillään kannattaa. Pahaksi onneksi sattui niin, että hänen isänsä
sillävälin heräsi ja kuuli puutarhassa puhuttavan. Hän tuli ikkunaan,
huomasi heti, että kaikki puutarhassa olevat olivat kristittyjä, ja
alkoi huutaa raikuvalla ja hurjalla äänellä arabiankieltä käyttäen:
»Kristittyjä, kristittyjä! Rosvoja, rosvoja!» Nuo huudot saivat
meidät kaikki ankaran pelon ja hämmennyksen valtaan, mutta luopio,
huomatessaan, millaisessa vaarassa olimme ja kuinka tärkeätä oli saada
yritys onnellisesti suoritetuksi, ennen kuin kävi huonosti, syöksyi
nopeasti ylös Hadshi Muradin luo, ja hänen jäljessään riensi muutamia
muita meidän joukostamme. Minä en uskaltanut jättää Zoraidaa, joka oli
vaipunut pyörtyneenä syliini. Ne, jotka olivat rientäneet taloon,
tekivät, lyhyesti sanoen, tehtävänsä niin hyvin, että tulivat aivan
kohta jälleen alas tuoden mukanaan Hadshi Muradin. He olivat sitoneet
hänen kätensä, sulkeneet hänen suunsa liinalla, joka esti häntä mitään
lausumasta, ja uhkasivat vielä, että hän saisi maksaa hengellään, jos
yrittäisi puhua. Huomatessaan hänet hänen tyttärensä peitti silmänsä,
jottei häntä näkisi, ja isä oli aivan kauhuissaan, koska ei tietänyt,
että hän oli antautunut meidän haltuumme aivan vapaaehtoisesti. Mutta
nyt oli jalkojen käyttäminen välttämättömämpää kuin mikään muu, ja niin
me lähdimme mitä pikimmin alukseen, missä sinne jääneet odottivat meitä
peläten, että meitä oli kohdannut jokin onnettomuus.

Yöstä oli ehtinyt kulua tuskin kahta tuntia, kun me olimme jo kaikki
aluksessa. Siellä päästettiin Zoraidan isä siteistä ja otettiin
liina pois hänen suustaan, mutta luopio varoitti häntä vielä kerran
mitään puhumasta uhaten, että hänet muuten surmattaisiin. Nähdessään
tyttärensä olevan siellä hän alkoi surkeasti huokailla, varsinkin,
kun huomasi, että minä pidin häntä kiinteästi syliini suljettuna ja
että hän oli aivan rauhallinen, ei puolustautunut, ei valittanut
eikä pyrkinyt pakoon; mutta kaikesta huolimatta ukko sittenkin
oli vaiti, koska pelkäsi, että luopion lausumat monet uhkaukset
muuten pantaisiin täytäntöön. Nähdessään nyt olevansa aluksessa ja
huomatessaan, että aioimme ojentaa airot veteen, ja nähdessään vielä
isänsä sekä muut vangitut maurit Zoraida kehoitti luopiota pyytämään
minua hyväntahtoisesti vapauttamaan siteistään maurit ja laskemaan
vapaaksi hänen isänsä, koska hän itse mieluummin syöksyisi mereen kuin
näkisi isänsä, joka oli häntä niin sydämestään rakastanut, joutuvan
hänen nähtensä ja hänen tähtensä vangittuna kuljetettavaksi. Luopio
sanoi minulle tuon, ja minä vastasin suostuvani siihen kernaasti,
mutta hän huomautti, ettei se käynyt päinsä, koska he, jos heidät
jätettäisiin siihen, kutsuisivat huutaen koolle paikkakunnan kaikki
asukkaat, panisivat kaupungin liikkeelle ja saisivat aikaan, että meitä
lähdettäisiin ajamaan takaa kevyillä fregateilla ja piiritettäisiin
meidät sekä maitse että meritse, niin ettemme voisi päästä pakoon;
luopion mielestä oli ainoa mahdollisuus päästää heidät vapauteen,
kun olisimme ehtineet kristittyjen maahan. Tähän mielipiteeseen me
kaikki yhdyimme, ja Zoraida, jolle ilmoitettiin se ja ne syyt, jotka
estivät meitä heti tekemästä, mitä hän tahtoi, tyytyi siihen hänkin.
Niin tarttuivat kaikki urhoolliset soutajamme airoihinsa, ja me,
sulkeutuen Jumalan haltuun koko sydämestämme, suuntasimme kulkumme
kohti Baleareja, jotka ovat lähinnä sijaitseva kristitty maanpaikka;
mutta pohjatuulen alkaessa puhaltaa hiukan tuimemmin ja meren alkaessa
aallehtia meidän oli mahdoton jatkaa matkaamme kohti Mallorcaa ja oli
pakko laskea alemmaksi pitkin rannikkoa Oraniin päin, mikä tuotti
meille suurta huolta, koska pelkäsimme, että meidät havaittaisiin
Sargelista, joka sijaitsee sillä rannikolla kuudenkymmenen penikulman
päässä Algeriasta. Me pelkäsimme myös kohtaavamme näillä vesillä
jonkin kevyen kaleerin, joita siellä tavallisesti liikkuu tuomassa
kauppatavaroita Tetuanista, vaikka me kaikki yhteisesti ja kukin
erikseen uskalsimme otaksua, että kohdatessamme jonkin kauppa-aluksen,
ellei se sattunut olemaan niitä, jotka liikkuivat rosvoretkillä, emme
joutuisi häviölle, vaan voisimme vallatakin aluksen, siirtyä siihen ja
suorittaa matkamme sitä turvallisemmin. Meidän liikkuessamme eteenpäin
Zoraida yhä piti kasvojaan käsiinsä peitettyinä, jottei näkisi isäänsä,
ja minä kuulin hänen kerran toisensa jälkeen rukoilevan Lela Marienia
meitä auttamaan.

Olimme ehtineet kulkea suunnilleen kolmekymmentä peninkulmaa, kun aamu
alkoi koittaa ja me huomasimme olevamme noin kolmen pyssynkantaman
päässä rannikosta, jonka havaitsimme aivan autioksi, joten kukaan ei
voinut meitä sieltä nähdä. Siitä huolimatta me pyrimme kaikin voimin
pääsemään hiukan ulommaksi merelle, joka nyt oli hieman tyyntynyt, ja
liikuttuamme siinä suunnassa noin kaksi penikulmaa annettiin käsky
vaihtaa soutajia sillä aikaa kuin hiukan aterioimme; aluksessamme näet
oli hyvä muonavarasto. Mutta soutajat sanoivat, ettei nyt ollut aika
ollenkaan levätä, että ne, jotka eivät soutaneet, voivat pistää heidän
suuhunsa jotakin syötävää ja etteivät he missään tapauksessa suostuneet
jättämään airojansa. Tehtiin niin, ja samassa alkoi puhaltaa voimakas
tuuli, joka pakotti meidät heti nostamaan purjeet, jättämään airot ja
suuntaamaan kulkumme Oraniin, sillä mihinkään muuhun suuntaan emme
voineet lähteä. Kaikki tämä suoritettiin erittäin nopeasti, ja niin
me purjehdimme enemmän kuin kahdeksan penikulmaa turmissa pelkäämättä
mitään muuta kuin että kohtaisimme jonkin rosvoilevan aluksen. Me
annoimme ruokaa maurilaisille bagarinoille, ja luopio rohkaisi
heitä ilmoittamalla, ettei heitä viety vankeina, vaan että heidät
päästettäisiin vapaiksi ensimmäisessä tarjoutuvassa tilaisuudessa. Hän
sanoi samoin Zoraidan isälle, mutta tämä vastasi:

— Teidän jaloutenne ja hyvän kohtelunne nojalla, kristityt miehet,
voisin uskoa ja odottaa mitä muuta tahansa, mutta älkää pitäkö minua
niin yksinkertaisena, että kuvittelisin teidän päästävän minut
vapaaksi, sillä mahdotonta on, että olisitte antautuneet minun
ryöstämisestä koituvaan vaaraan laskeaksenne niin auliisti minut
jälleen vapaaksi, varsinkin, kun tiedätte, mikä mies olen ja millaisia
etuja voitte hankkia itsellenne lupaamalla vapauttaa minut. Ja jos
tahdotte mainita vaatimuksenne, tarjoan teille heti kaikki, mitä
pyydätte, omasta puolestani ja tämän onnettoman tyttäreni puolesta,
tai, ellette siihen suostu, yksin hänen vapaudestaan, joka on minun
elämäni paras ja suurin aarre.

Tuon sanottuaan hän alkoi itkeä niin katkerasti, että herätti sääliä
meissä kaikissa ja pakotti Zoraidan kääntämään katseensa häneen.
Nähdessään isänsä itkevän hän joutui sellaisen liikutuksen valtaan,
että nousi jalkojeni edestä ja meni syleilemään isäänsä, painoi
kasvonsa hänen kasvoihinsa, ja molemmat alkoivat itkeä niin hereästi,
että useat meistä läsnäolevista yhtyivät itkuun. Nähdessään tyttärensä
koristautuneen kuin juhlaa varten monilla koruilla ja kalleuksilla isä
sanoi hänelle heidän kielellään:

— Mitä tämä merkitsee, tyttäreni? Eilen illalla, ennenkuin meitä
kohtasi tämä kamala onnettomuus, jossa nyt olemme, näin sinut
tavallisissa arkivaatteissasi, mutta nyt, vaikka sinulla ei ole ollut
aikaa ja vaikka minä en ole kertonut sinulle mitään iloista uutista,
jota kannattaisi juhlia koristautumalla ja kaunistautumalla, näen sinun
olevan parhaissa pukimissa, jotka kykenin sinulle hankkimaan, kun onni
oli meille suopeampi kuin nyt. Vastaa minulle, sillä tuo hämmästyttää
ja ihmetyttää minua vielä enemmän kuin onnettomuus, jossa nyt olen.

Luopio käänsi meille kaikki, mitä mauri sanoi tyttärelleen. Tytär ei
vastannut hänelle sanaakaan, mutta vanha mies, huomatessaan eräässä
kohden aluksessa lippaan, jossa tytär oli aina säilyttänyt jalokiviänsä
ja jonka hyvin tiesi jättäneensä Algeriaan ottamatta sitä mukaan
huvilaansa, joutui vielä enemmän ihmeisiinsä ja kysyi Zoraidalta,
kuinka lipas oli joutunut meidän haltuumme ja mitä siinä nyt oli.
Odottamatta Zoraidan vastausta luopio puuttui puheeseen sanoen:

— Älä huoli, herra, kysellä tyttäreltäsi Zoraidalta niin paljoa; minä
annan sinulle yhdellä ainoalla vastauksella tiedon kaikesta. Sinun
tulee tietää, että hän on kristitty ja että hän on ollut kahleittemme
katkaisija ja orjuutemme lopettaja; hän on täällä omasta tahdostaan ja,
kuten uskon, tänne pääsemisestä niin tyytyväinen kuin ihminen, joka
pääsee pimeydestä valoon, kuolemasta elämään ja kadotuksen tuskasta
ihanaan autuuteen.

— Puhuuko hän totta, tyttäreni? — kysyi mauri.

— Puhuu — vastasi Zoraida.

— Sinä siis olet tosiaankin kristitty — virkkoi vanhus — ja sinä siis
olet saattanut oman isäsi hänen vihamiestensä valtaan?

Siihen vastasi Zoraida:

— Kristitty minä kyllä olen, mutta en minä ole sinua tähän tilaan
saattanut, sillä milloinkaan en ole halunnut sallia sinulle tehtävän
pahaa tai itse tehdä sitä sinulle, vaan olen tahtonut vain tehdä hyvää
itselleni.

— Mitä hyvää siis olet itsellesi tehnyt, tyttäreni.

— Sitä sinun tulee kysyä Lela Marienilta, — vastasi Zoraida — sillä hän
voi sanoa sen sinulle paremmin kuin minä.

Tuskin ehdittyään tuon kuulla mauri syöksyi uskomattoman vikkelästi
päistikkaa mereen, minne hän epäilemättä olisi hukkunut, elleivät
hänen yllään olevat suuret ja avarat vaatteet olisi pitäneet häntä
vähän aikaa veden pinnalla. Zoraida huusi kehoittaen meitä vetämään
hänet ylös, ja niin me kaikki heti riensimme avuksi, saimme kiinni
hänen kauhtanastaan ja vedimme melkein jo tukehtuneen ja tiedottoman
miehen takaisin alukseen. Zoraidasta tapaus tuntui niin tuskalliselta,
että hän itki hereästi ja murheellisesti, kuin hänen isänsä olisi
jo kuollut. Me käänsimme miehen suulleen, hänen suustaan virtasi
paljon vettä, ja kahden tunnin kuluttua hän tuli jälleen tajuihinsa.
Sillävälin tuuli oli kääntynyt, meidän täytyi taas suunnata kulkumme
kohti rannikkoa ja soutaa kaikin voimin, jotta aluksemme ei olisi
ajautunut maihin. Mutta onneksemme sattui niin, että osuimme
erääseen poukamaan, joka sijaitsee pienen niemen kupeella ja jota
maurit mainitsevat nimellä _Cava rumia_,[34] mikä meidän kielellämme
merkitsee _kehno kristitty nainen_; maurien keskuudessa näet elää
vanha tarina, jonka mukaan siihen paikkaan on haudattu se Cava,
jonka vuoksi Espanja menetettiin; _cava_ merkitsee heidän kielessään
kehnoa naista, ja _rumia_ merkitsee _kristittyä naista_. Pidetäänpä
vielä huonona enteenä, jos on ankkuroitava alus siihen paikkaan, kun
ei mitään muuta neuvoa ole; muussa tapauksessa näet he eivät sitä
milloinkaan tee. Meille se ei kumminkaan ollut mikään kehnon naisen
suojapaikka, vaan oikea pelastuksen satama, sillä meri aaltoili nyt
ankarasti. Me sijoitimme vahdit maihin, mutta emme jättäneet airoja,
söimme, mitä luopio oli varustanut mukaan, ja rukoilimme kaikesta
sydämestämme Jumalaa ja Pyhää Neitsyttä auttamaan ja suojelemaan meitä,
jotta saisimme onnelliseen päätökseen, mitä olimme niin onnellisesti
aloittaneet. Zoraidan pyynnöstä päätettiin kuljettaa maihin hänen
isänsä ja kaikki muut maurit, jotka olivat sidottuina aluksessa, sillä
häneltä puuttui rohkeutta eikä hän hellän sydämensä vuoksi voinut nähdä
silmiensä edessä isäänsä sidottuna ja maanmiehiänsä vangittuina. Me
lupasimme tehdä sen lähtiessämme, sillä ei ollut ollenkaan vaarallista
jättää heidät aivan autioon paikkaan. Rukouksemme eivät olleet turhat,
vaan taivas kuuli ne ja tyynnytti meidän onneksemme aivan kohta tuulen
ja meren siten kehoittaen meitä iloisesti jatkamaan aloittamaamme
matkaa. Sen huomattuamme päästimme maurit siteistään ja laskimme heidät
maihin yhden kerrallaan, mikä heitä kovin ihmetytti. Mutta sitten,
kun aioimme viedä aluksesta pois Zoraidan isän, joka oli jo täysin
tajuissaan, hän sanoi meille:

— Minkä luulette, kristityt, olevan syynä siihen, että tuo kehno
naikkonen iloitsee, kun päästätte minut vapaaksi? Luuletteko sen
johtuvan siitä, että hän minua säälii? Niin ei suinkaan ole laita,
vaan hän tekee sen, koska minun läsnäoloni häiritsisi häntä hänen
tahtoessaan panna täytäntöön pahoja himojaan; älkää myöskään luulko,
että hän on päättänyt vaihtaa uskontoa senvuoksi, että on käsittänyt
teidän uskontonne paremmaksi, sillä syynä on vain se, että hän tietää
teidän maassanne kunniattomuutta harjoitettavan vapaammin kuin meidän
maassamme.

Sitten hän kääntyi Zoraidan puoleen minun ja erään toisen kristityn
pidellessä häntä käsivarsista, jottei hän pääsisi tekemään mitään
mieletöntä, ja sanoi:

— Voi sinua kurjaa letukkaa ja ymmärtämätöntä tyttöä! Minne menetkään,
sinä silmitön ja järjetön, noiden koirien viemänä, jotka ovat meidän
luonnollisia vihollisiamme? Kirottu olkoon se hetki, jona sinut siitin,
ja kirottu olkoon ylellisyys ja hellyys, jota olen sinua kasvattaessani
sinulle jakanut!

Huomattuani, ettei hän näyttänyt aikovan aivan pian lopettaa, minä
kiiruhdin toimittamaan miehen maihin, ja sieltä hän yhä sinkosi
kirouksiaan ja valituksiaan pyytäen Mohammedia rukoilemaan Allahia
meidät tuhoamaan, hävittämään ja surmaamaan. Kun sitten olimme,
nostaneet purjeet emmekä enää voineet kuulla hänen sanojaan, näimme yhä
vielä hänen eleensä, kuinka hän repi partaansa, kiskoi hiuksia päästään
ja heittäytyi maahan, ja vielä kerran hän sitten koroitti äänensä, niin
että kuulimme, mitä hän sanoi:

— Tule takaisin, rakas tyttäreni, tule takaisin maihin, minä annan
sinulle kaikki anteeksi; luovuta noille miehille nämä rahat, jotka jo
heille kuuluvat, ja tule takaisin lohduttamaan murheellista isääsi,
joka heittää henkensä tällä autiolla hiekkarannalla, jos sinä hänet
jätät.

Zoraida kuuli kaiken tuon, se liikutti häntä, hän itki eikä osannut
sanoa eikä vastata hänelle muuten kuin tällä tavalla:

— Suokoon Allah, isäni, että Lela Marien, joka on ollut syynä siihen,
että minusta on tullut kristitty, lohduttaa sinua murheessasi. Allah
tietää hyvin, etten minä ole voinut tehdä toisin kuin olen tehnyt
ja etteivät nämä kristityt voi kiittää mistään minun omaa tahtoani;
olisihan näet minun ollut mahdoton jäädä kotiin, vaikka en olisi
tahtonut lähteä heidän kanssaan, niin kiihkeästi sieluni pyrki panemaan
toimeen tätä aikomusta, joka minusta näyttää niin hyvältä kuin se
sinusta tuntuu pahalta.

Kun Zoraida sanoi tuon, ei hänen isänsä enää voinut kuulla hänen
sanojaan emmekä me voineet nähdä miestä. Minä lohdutin Zoraidaa,
ja me kaikki ajattelimme nyt vain matkaamme, jota edisti suotuisa
tuuli, niin että uskoimme varmaan saapuvamme seuraavana päivänä aamun
koittaessa Espanjan rannikolle. Mutta onni tulee vain harvoin tai ei
koskaan puhtaana ja sekoittamattomana, sen mukana tai jäljessä tulee
tavallisesti jotakin pahaa, joka sitä häiritsee tai säikyttää, ja niin
johtui meidän kohtalostamme tai kenties niistä kirouksista, joita
mauri oli singonnut tytärtään vastaan ja jollaisia aina täytyy pelätä,
lausuipa ne millainen isä tahansa, sattui, sanon, että ollessamme jo
ulapalla, kun yötä oli suunnilleen kulunut kolme tuntia ja me kiisimme
eteenpäin paisuvin purjein ja soutamatta, koska suotuisa tuuli teki
sen vaivan tarpeettomaksi, näimme kirkkaassa kuutamossa aivan lähellä
aluksen, joka kaikkia purjeitaan käyttäen ja ruori hiukan alihankaan
käännettynä tuli vinosti meitä vastaan ja niin läheltä, että meidän
täytyi koota purjeita välttääksemme yhteentörmäystä. Alus puolestaan
koki parhaansa mukaan kääntyä päästääkseen meidät kulkemaan ohi.
Sen miehistö oli asettunut laidalle voidakseen tiedustella meiltä,
keitä olimme ja mistä tulimme; mutta heidän tuota meiltä kysyttyään
ranskankielellä luopiomme sanoi:

— Älköön kukaan vastatko, sillä nuo ovat varmaan ranskalaisia
merirosvoja, jotka ottavat saaliikseen mitä tahansa.

Tuon varoituksen vuoksi ei kukaan vastannut mitään, mutta tuskin olimme
ehtineet hiukan kauemmaksi toisen aluksen jäädessä myötäiseen tuuleen,
kun sieltä yhtäkkiä laukaistiin kaksi tykkiä, joiden kuulat, kuten kävi
ilmi, olivat ketjulla toisiinsa yhdistetyt; toinen laukaus katkaisi
mastomme keskeltä poikki, niin että se kaatui purjeineen mereen, ja
samassa laukeavan toisen tykin kuula puhkaisi aluksemme tehden siihen
ison reiän, mutta saamatta aikaan mitään muuta vahinkoa. Nähdessämme,
että kohta uppoaisimme, aloimme kaikki huutaa apua ja pyytää toisessa
aluksessa olevia pelastamaan meitä, koska olimme hukkumassa. He
reivasivat purjeitaan, laskivat vesille venheen tai purren, johon
astui noin kaksitoista asestettua ranskalaista musketteineen ja
palavine sytyttimineen tullen meidän aluksemme viereen. Nähdessään
sitten, kuinka vähän meitä oli ja että aluksemme oli vaipumassa, he
pelastivat meidät sanoen, että näin oli tapahtunut, koska olimme
epäkohteliaasti olleet heille vastaamatta. Luopiomme otti Zoraidan
aarrelippaan ja heitti sen mereen kenenkään huomaamatta, mitä hän teki.
Sitten siirryimme kaikki ranskalaisten alukseen, he kyselivät meiltä
ensin kaikkea, mitä halusivat saada tietää, ja ryöstivät meidät sitten
putipuhtaiksi aivan kun olisivat olleet meidän verivihollisiamme.
Zoraidalta he riistivät nilkkarenkaatkin; mutta tämä Zoraidaa kohdannut
ikävyys ei kumminkaan tuottanut minulle niin suurta huolta kuin pelko,
että he ryöstettyään häneltä hänen parhaat ja kallisarvoisimmat korunsa
veisivät häneltä vielä sen kalleuden, joka on kaikkein arvokkain ja
jota hän itse kalleimpana piti. Mutta sellaisten ihmisten himo ei ulotu
kauemmaksi kuin rahoihin, joita he ahneudessaan eivät milloinkaan saa
kyllin paljon, ja nyt heidän saaliinhimonsa oli niin suuri, että he
olisivat ottaneet meiltä vanginvaatteetkin, jos niistä olisi heille
ollut jotakin hyötyä. He neuvottelivat myös siitä, olisiko meidät
kaikki käärittävä purjeeseen ja viskattava mereen, sillä heidän
aikomuksensa oli poiketa muutamissa Espanjan satamissa ilmoittaen
olevansa bretagnelaisia. Silloin heidän rosvouksensa olisi tullut ilmi,
ja he olisivat joutuneet kärsimään rangaistuksen, jos kuljettivat
meitä elävinä aluksessaan. Mutta kapteeni, joka oli ryöstänyt rakkaan
Zoraidani korut, sanoi tyytyvänsä saamaansa saaliiseen, sanoi, ettei
hän halunnut poiketa missään Espanjan satamassa, vaan yritti päästä
yön aikaan, tai miten hyvänsä, ulos Gibraltarin salmesta suunnatakseen
kulkunsa La Rochekeen, mistä oli lähtenyt. He siis päättivät antaa
meille laivavenheensä ja kaikki mitä tarvitsimme sitä lyhyttä matkaa
varten, joka meidän oli vielä kuljettava, ja tekivätkin niin seuraavana
päivänä, kun Espanjan rannikko oli näkyvissä. Sen nähdessämme me
kerrassaan unohdimme kaikki surumme ja avuttoman tilamme, ikäänkuin
emme olisi joutuneet mitään pahaa kokemaan: niin suurta riemua tuottaa
ihmiselle menetetyn vapauden takaisin saaminen.

Taisi olla puolenpäivän aika, kun he antoivat meidän astua venheeseen
jättäen meille kaksi pientä vesitynnyriä ja vähän laivakorppuja.
Jonkinlaisen säälin yllyttämänä kapteeni antoi Zoraidalle meidän
venheeseen astuessamme neljäkymmentä dukaattia eikä sallinut
sotilaittensa riistää häneltä näitä vaatteita, jotka hänellä on
vieläkin yllään. Me astuimme venheeseen ja kiitimme heitä siitä
hyvästä, jota olivat meille tehneet, osoittaen enemmän kiitollisuutta
kuin harmia, ja he suuntasivat kulkunsa ulos merelle kohti Gibraltarin
salmea. Meillä ei ollut mitään muuta johtotähteä kuin edessämme näkyvä
rannikko, mutta me soudimme niin tarmokkaasti, että olimme auringon
laskiessa jo siksi lähellä, että voimme mielestämme hyvin saavuttaa
sen ennen yön tuloa. Sinä yönä ei ollut kuutamoa, sillä taivas oli
pilvessä, ja senvuoksi me, kun seutu lisäksi oli meille outo, katsoimme
parhaaksi olla menemättä maihin; muutamat meistä kumminkin arvelivat,
että se olisi kaikkein varminta, ja sanoivat, että meidän piti nousta
maihin, vaikka paljaille kallioille ja kaukana ihmisten ilmoilta,
koska niin menetellen välttyisi muuten varsin luonnollinen pelko, että
näillä vesillä liikkuisi Tetuanista kotoisin olevien merirosvojen
aluksia, jotka illalla ovat Berberiassa ja aamun sarastaessa Espanjan
rannikolla, missä tavallisesti saavat jonkin aluksen saaliikseen,
palaten sitten kotiin ja saapuen sinne niin varhain, että voivat mennä
nukkumaan tavalliseen aikaan. Nämä vastakkaiset mielipiteet johtivat
vihdoin siihen päätökseen, että lähestyisimme vähitellen rannikkoa
ja nousisimme maihin niissä voimme, jos meri oli niin tyyni, että se
kävi päinsä. Niin sitten tehtiin, ja puoliyö saattoi olla lähellä, kun
saavuimme erään korkean ja louhuisen vuoren luo, joka ei kumminkaan
ollut niin likellä merta, ettei olisi voinut mukavasti nousta maihin.
Me laskimme venheen hiekkarantaan, hyppäsimme maihin, suutelimme
maankamaraa ja suuresta ilosta itkien kiitimme Jumalaa meidän Herraamme
siitä erinomaisesta hyvästätyöstä, jonka hän oli meille tehnyt. Me
noudimme venheestä siinä olevat muonavarat, vedimme venheen maalle ja
kuljimme vuoren rinnettä pitkän matkan; vaikka näet olimme nyt täällä,
emme saaneet mieltämme oikein tyyntymään emmekä voineet varmasti uskoa,
että olimme jo kristittyjen maassa.

Aamu koitti mielestäni myöhemmin kuin olisimme toivoneet. Me nousimme
vuoren harjalle nähdäksemme, näkyisikö sieltä mitään asuttua paikkaa
tai paimenten majoja, mutta emme havainneet mitään kylää, ei yhtään
ihmistä, ei polkua eikä tietä, vaikka kuinka jännitimme katsettamme.
Kaikesta huolimatta päätimme lähteä kohti sisämaata, koska varmaan
uskoimme pian kohtaavamme jonkun, joka voi meitä opastaa. Minua
rasitti pahimmin se, että Zoraidan täytyi liikkua jalkaisin tässä
jylhässä seudussa. Otin hänet kyllä jonkin kerran hartioilleni, mutta
väsymykseni väsytti häntä enemmän kuin lepääminen häntä virkisti,
ja siksi hän ei enää sallinut minun ryhtyä sellaiseen rasitukseen.
Minä talutin häntä kädestä, hän oli erittäin kärsivällinen ja pysyi
iloisena, ja niin me kuljimme hiukan vähemmän kuin neljännespenikulman,
kun korviimme kantautui pienen kellon ääni, selvä merkki siitä, että
lähellä oli jokin karjalauma. Me tähyilimme kaikki tarkkaavasti,
ilmaantuisiko sellainen näkyviin, ja näimme erään korkkipuun alla
paimenpojan, joka aivan rauhallisena ja huoletonna vuoli veitsellään
keppiä. Me huusimme hänelle, hän kohotti päätään, kavahti jaloilleen
ja näki, kuten myöhemmin saimme kuulla, ensinnä luopion ja Zoraidan.
Nähdessään nämä henkilöt, joilla oli yllään maurilainen puku, poika
luuli, että kaikki Berberian maurit olivat hyökkäämässä hänen
kimppuunsa, juosta viiletti hämmästyttävän nopeasti metsään ja alkoi
huutaa täyttä kurkkua:

— Maureja, maureja on maassa! Maureja, maureja! Aseisiin, aseisiin!

Nuo huudot saivat meidät kaikki hämmingin valtaan niin että emme
tietäneet, mitä tehdä. Me ajattelimme että paimenpojan huudon täytyi
herättää suurta hämmästystä paikkakunnalla ja että rannikkovartiosto
tulisi kohta katsomaan, mistä oli kysymys, ja päätimme senvuoksi,
että luopion piti riisua turkkilaiset vaatteensa ja pukeutua vangin
nuttuun eli mekkoon, jonka eräs meistä hänelle heti antoi jääden itse
paitahihasilleen. Niin me kaikki sulkeuduimme Jumalan suojelukseen ja
lähdimme kulkemaan samaa tietä, jota olimme nähneet paimenen menevän,
peläten joka hetki näkevämme rannikon vartiain hyökkäävän kimppuumme.
Aavistuksemme ei ollutkaan väärä, sillä ei ollut kulunut kahta tuntia,
kun me, ehdittyämme metsästä aukealle, näimme noin viisikymmentä
ratsumiestä, jotka kiitivät meitä kohti täyttä laukkaa. Heidät
havaittuamme me pysähdyimme heitä odottamaan, ja he, saavuttuaan luo ja
nähtyään, että heidän etsimiensä maurien asemasta siinä olikin muutamia
vaivaisia kristittyjä, hämmästyivät, ja eräs heistä kysyi, olimmeko
antaneet aihetta siihen, että eräs paimen oli hälyyttänyt heidät
liikkeelle. Minä myönsin ja olin aikeissa alkaa hänelle kertoa, mitä
olin joutunut kokemaan, mistä tulimme ja keitä olimme, mutta samassa
eräs meidän seurueeseemme kuuluva kristitty tunsi ratsumiehen, joka oli
kysymyksen meille esittänyt, ja keskeytti puheeni sanoen:

— Jumalalle olkoon kiitos, hyvät herrat, että hän on ohjannut meidät
näin hyvään paikkaan! Ellen näet erehdy, kuuluu maa, jonka pinnalla nyt
astelemme, Vélez Malagaan, elleivät ne vuodet, jotka olen viettänyt
orjuudessa, ole heikentäneet muistiani niin, että erehdyn saneessani
teidän, hyvä herra, joka kysytte, keitä olemme, olevan oma enoni Pedro
de Bustamante.

Kristitty orja oli tuskin ehtinyt tuon sanoa, kun ratsumies hyppäsi
maahan hevosensa selästä, sulki nuorukaisen syliinsä ja sanoi hänelle:

— Rakas sisarenpoikani, nyt minä tunnen sinut. Me olemme jo surreet
sinua kuolleeksi, minä ja sisareni, sinun äitisi, ja kaikki omaisesi,
jotka vielä ovat elossa, mutta Jumala onkin ollut niin armollinen,
että on sallinut heidän saada elää niin kauan, että näkevät sinut
jälleen. Me tiesimme kyllä, että olit Algeriassa, ja sinun ja kaikkien
seuralaistasi vaatetuksesta minä arvaan, että olette päässeet vapaiksi
jollakin ihmeellisellä tavalla.

— Niin on laita, — vastasi nuorukainen — ja meillä on varmaan kyllin
aikaa kertoakseni teille kaikki.

Kuultuaan, että olimme orjuudessa olleita kristityitä, ratsumiehet
astuivat heti maahan ja jokainen heistä tarjosi meille ratsuaan
kuljettaakseen meidät Vélez Malagan kaupunkiin, joka sijaitsi
puolentoista peninkulman päässä sieltä. Muutamat heistä lähtivät
hakemaan alustamme kaupunkiin, kun olimme sanoneet heille, mihin
olimme sen jättäneet, toiset ottivat meidät taakseen hevosen selkään,
ja Zoraida ratsasti sillä tavalla hänen kanssaan, joka oli mainittu
kristityn orjan eno. Kaikki kaupungin asukkaat tulivat ottamaan meitä
vastaan, sillä he olivat kuulleet muutamilta, jotka olivat lähteneet
ennen meitä, meidän tulostamme. He eivät ihmetelleet nähdessään
vapautuneita kristityitä orjia tai vangeiksi joutuneita maureja, sillä
kaikki sen rannikon asukkaat olivat tottuneet näkemään kumpaakin lajia.
Mutta he ihmettelivät Zoraidan kauneutta, joka sillä kertaa ja sinä
hetkenä oli loistavimmillaan, sekä matkan vaivojen vuoksi että ilosta,
koska hän nyt huomasi olevansa kristittyjen maassa, missä hänen ei
tarvinnut pelätä joutuvansa tuhon omaksi; siitä oli hänen kasvoihinsa
tullut niin heleä väri, että minä, edellyttäen, ettei rakkaus silloin
minua pettänyt, uskallan väittää, ettei koko maailmassa ollut
kauniimpaa olentoa, tai ainakin, etten minä ollut mitään sellaista
nähnyt.

Me lähdimme heti kirkkoon kiittämään Jumalaa osaksemme tulleesta
armosta, ja Zoraida sanoi sisään tultuaan, että siellä oli kasvoja,
jotka muistuttivat Lela Marienin kasvoja. Me sanoimme hänelle, että
ne olivat juuri hänen kuviaan, ja luopio teki, niin hyvin kuin voi,
hänelle ymmärrettäväksi, mikä oli niiden tarkoituksena, jotta hän niitä
palvoisi, ikäänkuin jokainen niistä todella olisi sama Lela Marien,
joka oli hänelle puhunut. Hänellä on niin hyvä ymmärrys ja niin helppo
ja selvä käsityskyky, että hän heti tajusi kaikki, mitä hänelle kuvista
sanottiin. Kirkosta meidät vietiin eri puolilla kaupunkia sijaitseviin
taloihin, kukin eri paikkaan, mutta luopion, Zoraidan ja minut vei se
kristitty, joka oli tullut meidän kanssamme, kotiin vanhempiensa luo,
jotka olivat saaneet verrattain runsaasti onnen antimia ja kestitsivät
meitä yhtä suurella rakkaudella kuin omaa poikaansa.

Me viivyimme Vélezissä kuusi päivää, ja sitten lähti luopio,
hankittuaan tietoa kaikesta, mitä hänen tuli tehdä, Granadan kaupunkiin
päästäkseen pyhän Inkvisition välityksellä takaisin kirkon kaikkein
pyhimpään helmaan. Muut vapaiksi päässeet kristityt lähtivät eri
tahoille, minne kukin mieli. Vain Zoraida ja minä jäimme vielä
kaupunkiin, varoinamme ainoastaan ne dukaatit, jotka ranskalainen oli
kohteliaisuudesta antanut Zoraidalle, ja niillä minä ostin aasin, jolla
hän ratsastaa. Toistaiseksi olen palvellut häntä ainoastaan isänä ja
saattajana enkä puolisona, ja nyt on aikomuksemme mennä katsomaan,
vieläkö isäni elää ja onko joku veljistä ollut minua onnellisempi,
vaikka minusta tuntuu, että taivaan annettua minulle elämänkumppaniksi
Zoraidan ei osakseni olisi voinut tulla mitään kohtaloa, olipa se
kuinka onnellinen tahansa, jota minä pitäisin parempana. Zoraida sietää
köyhyyden mukanaan tuomia vaivoja niin kärsivällisesti ja haluaa niin
hartaasti tulla kristityksi, että minun täytyy sitä ihmetellä ja että
senvuoksi olen valmis palvelemaan häntä kaiken ikäni. Ilo siitä, että
olen hänen omansa ja että hän on minun, häiriytyy ja estyy siksi, etten
tiedä, löydänkö kotiseudultani mitään kolkkaa, missä voin tarjota
hänelle kodin; aika ja kuolema näet ovat voineet niin muuttaa isäni ja
veljieni varallisuutta ja elämää, että tuskin löydän ketään tuttavaa,
jos he ovat poissa.

Enempää minulla ei ole, arvoisa herrasväki, kohtaloistani kerrottavaa.
Oma hyvä ymmärryksenne ratkaiskoon, onko se, mitä olen kertonut,
mielenkiintoista ja merkillistä; omasta puolestani voin vain sanoa,
että olisin tahtonut kertoa asiat teille lyhyemmin, vaikka toiselta
puolen se pelko, että voisitte ikävystyä, on saanut minut vaieten
sivuuttamaan useitakin seikkoja.




Kahdesviidettä luku,

jossa kerrotaan, mitä majatalossa vielä tapahtui, sekä muista tietämisen
arvoisista seikoista.


Niin sanottuaan vapautunut orja vaikeni, ja Don Fernando sanoi hänelle:

— Te, herra kapteeni, olette tosiaankin kertonut tämän merkillisen
tarinan niin hyvin, että esitystapa vastaa itse asian harvinaisuutta
ja merkillisyyttä. Kaikki on niin outoa ja harvinaista ja täynnä
tapahtumia, jotka saavat kuulijan ihmetyksen ja jännityksen valtaan,
ja me olemme kuunnelleet kertomustanne niin mielellämme, että meitä
ilahduttaisi kuulla se uudestaan, vaikka sillävälin jo koittaisi
huominen päivä.

Hänen niin sanottuaan Cardenio ja kaikki muut tarjoutuivat tekemään
hänen hyväkseen, mitä suinkin voivat, ja esittivät ehdotuksensa niin
ystävällisin ja vilpittömin sanoin, että kapteenia erinomaisesti
ilahdutti heidän hyväntahtoisuutensa. Don Fernando ehdotti vielä, että
hän, jos kapteeni halusi matkustaa kotiin hänen kanssaan, pitäisi
huolen siitä, että hänen veljensä markiisi tulisi kummiksi Zoraidaa
kastettaessa, ja lupasi puolestaan auttaa häntä, niin että hän
pääsisi kotipaikalleen niin arvokkaasti ja vaivattomasti kuin hänen
säätynsä edellytti. Kaikesta tuosta vapautunut orja kiitti häntä mitä
kohteliaimmin, mutta ei halunnut ottaa vastaan mitään hänen aulista
tarjoustaan.

Sillävälin tuli jo yö, ja illan pimettyä saapuivat majataloon vaunut,
joita saattamassa oli muutamia ratsumiehiä. He pyysivät yösijaa, ja
majatalon emäntä vastasi, ettei koko majatalossa ollut vapaana edes
kämmenenalaa.

— Vaikka niinkin olisi laita, — sanoi eräs ratsumiehistä — täytyy
kumminkin olla sijaa herra ylituomarille, joka tässä saapuu.

Tuon arvonimen kuultuaan emäntä joutui hämmingin valtaan ja sanoi:

— Seikka on se, hyvä herra, ettei minulla ole vuoteita. Jos hänen
armollaan herra ylituomarilla on vuode mukanaan, kuten varmaan onkin,
niin olkoon tervetullut; minä ja mieheni luovutamme oman huoneemme, ja
hänen armonsa saa sijoittua siihen.

— Tehdään vain niin — sanoi palvelija.

Sillävälin oli vaunuista noussut mies, jonka vaatetuksesta heti
näkyi hänen virkansa ja toimensa; hänen pitkä viittansa ja avarat
viilekkeiset hihansa osoittivat, että hän oli ylituomari, kuten hänen
palvelijansa oli sanonut. Hän talutti kädestä tyttöä, joka näytti
olevan noin kuudentoista vuoden ikäinen. Tyttö oli matkapuvussa ja
niin soma, niin kaunis ja miellyttävä, että kaikki hänet nähdessään
pakostakin häntä ihailivat, vieläpä niin, että he, elleivät olisi
nähneet Doroteaa, Luscindaa ja Zoraidaa, jotka olivat majatalossa,
olisivat olleet sitä mieltä, ettei tämän nuoren neidon vertaista
kaunotarta voitu hevin löytää. Ylituomarin ja tytön saapuessa oli läsnä
Don Quijote, joka vieraan nähtyään sanoi:

— Teidän armonne voi aivan rauhallisesti astua tähän linnaan ja siinä
liikkua; vaikka näet se onkin ahdas ja puutteellisesti varustettu,
ei maailmassa ole mitään sellaista ahtautta eikä epämukavuutta,
joka ei soisi sijaa aseille ja tiedolle, varsinkaan, jos aseita ja
tietoa opastaa ja saattelee kauneus, niinkuin teidän tiedollisesti
sivistynyttä armoanne saattelee tämä kaunis neiti, jolle ei ainoastaan
linnojen täydy avautua ja osoittaa sisäpuoltaan, vaan jonka edessä
kallioittenkin täytyy haljeta ja vuorten hajota ja madaltua siten
lausuen hänet tervetulleeksi. Astukoon siis teidän armonne, sanon
sen vieläkin, tähän paratiisiin, sillä täältä te löydätte tähtiä ja
aurinkoja seuraksi sille taivaalle, joka teillä on mukananne; täältä
te löydätte kaikkein oivallisimmat aseet ja kaikkein täydellisimmän
kauneuden.

Ylituomari ihmetteli Don Quijoten puhetta ja alkoi katsella häntä
hyvin tarkkaan suuresti ihmetellen sekä hänen ulkomuotoaan että hänen
sanojaan. Hän ei osannut vastata mitään ja joutui uuden ihmetyksen
valtaan nähdessään Luscindan, Dorotean ja Zoraidan, jotka, kuultuaan
vieraita tulleen ja emännän heille kerrottua, kuinka kaunis nuori
nainen oli, tulivat tätä näkemään ja vastaanottamaan. Mutta Don
Fernando, Cardenio ja kirkkoherra tervehtivät tulijaa ymmärrettävämmin
ja kohteliaammin. Herra ylituomari oli sisään tultuaan tosiaan aivan
hämmentynyt sekä näkemistään että kuulemistaan, ja majatalossa olevat
kauniit naiset lausuivat nyt kauniin nuoren tytön tervetulleeksi.
Ylituomari huomasi kyllä aivan kohta, että kaikki läsnäolevat olivat
jalosukuista väkeä, mutta Don Quijoten hahmo, hänen kasvonsa ja
ryhtinsä saivat hänet ymmälle. Kun oli molemmin puolin lausuttu
kohteliaisuuksia ja tarkastettu majatalon tiloja, päätettiin tehdä
niinkuin oli suunniteltu: kaikkien naisten piti sijoittua jo mainittuun
yliskamariin, ja herrain tuli jäädä ulkopuolelle, kuin heidän
vartioikseen. Ylituomari oli tyytyväinen siihen, että nuori tyttö,
joka oli hänen tyttärensä, sai olla muitten naisten seurassa, mihin
tyttö itse mielellään suostui. Otettiin osa majatalon isännän pienestä
vuoteesta ja osa siitä, jota ylituomari kuljetti mukanaan, ja niin he
sijoittuivat yöteloilleen mukavammin kuin olivat ajatelleetkaan.

Siitä silmänräpäyksestä, jolloin vapautunut orja oli nähnyt
ylituomarin, hänen sydämensä oli kiivaasti tykyttänyt ja hän oli
aavistanut, että tulija oli hänen veljensä. Hän kysyi nyt eräältä
ylituomaria saattelevalta palvelijalta, mikä hänen isäntänsä nimi oli
ja tiesikö hän, mistä hän oli kotoisin. Palvelija vastasi hänelle, että
ylituomarin nimi oli Juan Perez de Viedma, ja sanoi kuulleensa, että
hän oli kotoisin jostakin paikasta Leónin vuorimaasta. Tämä tiedonanto
ja se, mitä hän itse oli nähnyt, sai hänet lopullisesti uskomaan,
että tuo mies oli hänen veljensä, joka oli isän neuvoa noudattaen
lähtenyt opintielle. Liikutettuna ja iloisena hän kutsui syrjään Don
Fernandon, Cardenion ja kirkkoherran, kertoi heille, mistä oli kysymys,
ja vakuutti heille, että ylituomari oli hänen veljensä. Palvelija oli
hänelle vielä sanonut, että ylituomari oli matkalla Intiaan, missä
hän oli saanut viran Meksikon ylioikeudessa. Hän sai lisäksi tietää,
että tuo nuori tyttö oli ylituomarin tytär, että tytön äiti oli
kuollut hänet synnytettyään ja että isä oli tullut sangen rikkaaksi
saatuaan myötäjäiset, jotka jäivät hänelle tytön keralla. Hän kysyi
heiltä neuvoa, miten hänen pitäisi menetellä ilmaistakseen itsensä
tai saadakseen ensin tietää, häpeisikö veli, kun hän olisi itsensä
ilmaissut, nähdessään hänet niin köyhänä, vai ottaisiko hänet vastaan
sydämellisesti.

— Jättäkää minun tehtäväkseni sen asian selvittäminen; — sanoi
kirkkoherra — sitäkin suuremmalla syyllä, kun on mahdotonta ajatella
muuta kuin että teidät, herra kapteeni, otetaan vastaan erittäin
hyvin, koska se jalous ja viisaus, joka veljenne käytöksessä ilmenee,
ei suinkaan osoita, että hän on kopea ihminen, joka ei halua tuntea
sukulaisiaan, enempää kuin sitäkään, ettei hän ymmärrä oikein suhtautua
kohtalon vaiheisiin.

— En kumminkaan tahtoisi ilmaista itseäni äkkiarvaamatta, vaan vasta
asiaa valmisteltuani — sanoi kapteeni.

— Minä lupaan — vastasi kirkkoherra — järjestää asian niin, että
tulemme kaikki tyytyväisiksi.

Sillävälin oli tuotu illallinen pöytään, ja kaikki istuutuivat
aterioimaan, lukuunottamatta vapautunutta orjaa ja naisia, jotka
aterioivat erikseen omassa huoneessaan. Aterian aikana kirkkoherra
sanoi:

— Minulla, herra ylituomari, oli Konstantinopolissa, missä olin orjana
muutamia vuosia, eräs toveri, jolla oli sama nimi kuin teillä, ja tämä
toverini oli espanjalaisen jalkaväen kaikkein parhaita sotilaita ja
kapteeneja, mutta yhtä onneton kuin rohkea ja urhoollinen.

— Mikä oli kapteenin nimi, armollinen herra? kysyi ylituomari.

— Hänen nimensä — vastasi kirkkoherra — oli Ruy Pérez de Viedma, ja
hän oli kotoisin jostakin paikasta Leónin vuoriseudusta. Hän kertoi
minulle, mitä oli tapahtunut hänen isälleen ja veljilleen, ja ellei
sitä olisi minulle, kertonut niin vilpitön mies kuin hän, olisin
pitänyt sitä vain satuna, jollaisia vanhat eukot kertovat talvella
lieden ääressä. Hän näet kertoi minulle, että hänen isänsä oli jakanut
omaisuutensa kolmen poikansa kesken ja oli antanut heille eräitä
neuvoja, jotka olivat parempia kuin Caton neuvot. Ja voinpa sanoa,
että se neuvo, jonka tämä poika valitsi lähtemällä sotaan, oli ollut
hänelle niin edullinen, että hän urheutensa ja rohkeutensa nojalla,
ilman mitään muuta suositusta kuin oma erinomainen kuntonsa, kohosi
muutamassa vuodessa jalkaväen kapteeniksi ja voi toivoa aivan pian
pääsevänsä everstiksi. Mutta onni ei ollut hänelle suopea, sillä hänen
voidessaan parhaillaan toivoa saavuttavansa sen suosion hän menetti
sen menettäessään vapautensa erinomaisessa ottelussa, jossa niin monet
muut saivat vapautensa takaisin, nimittäin Lepanton taistelussa.
Minä menetin vapauteni Goletassa, ja sitten me, koettuamme erilaisia
kohtaloita, tapasimme toisemme Konstantinopolissa, missä meistä tuli
toverukset. Sieltä hän joutui Algeriaan, missä tiedän hänen joutuneen
mitä ihmeellisimpään seikkailuun.

Kirkkoherra jatkoi kertomustaan ja mainitsi vielä lyhyesti, mitä
ylituomarin veljelle oli sattunut Zoraidan kanssa, ja ylituomari
kuunteli tätä kaikkea niin tarkkaavasti, ettei ollut tuomarinvirassaan
milloinkaan ollut niin tarkkaavainen. Kirkkoherra jatkoi esitystään
siihen kohtaan, missä ranskalaiset ryöstivät venheessä olevat
kristityt, ja mainitsi siitä avuttomasta ja hädänalaisesta tilasta,
johon hänen toverinsa ja kaunis maurilaisnainen olivat jääneet; hän
sanoi, ettei tietänyt, mihin he olivat joutuneet, olivatko päässeet
Espanjaan, vai olivatko ranskalaiset vieneet heidät Ranskaan.

Kirkkoherran koko kertomusta kuunteli hiukan loitompaa kapteeni pitäen
tarkasti silmällä kaikkia veljensä eleitä. Huomatessaan kirkkoherran
jo lopettaneen kertomuksensa tämä huokasi syvään, hänen silmiinsä
tulvahtivat kyynelet, ja hän sanoi:

— Arvoisa herra, jospa tietäisitte, kuinka läheisesti minua koskevat
ne uutiset, joita olette tässä minulle kertonut, niin läheisesti,
että minun täytyy ilmaista liikutustani kyynelillä, jotka vierivät
silmistäni vastoin kaikkea sopivaisuutta ja huolimatta siitä, että
yritän hillitä itseäni! Tuo mainitsemanne urhoollinen kapteeni on
minun vanhin veljeni, joka voimakkaampana ja korkeammalle tähtäävänä
kuin minä ja toinen vanhempi veljeni valitsi sotilaan kunniakkaan ja
arvokkaan toimen, yhden niistä kolmesta urasta, joita isämme meille
ehdotteli, kuten kuulitte toveriltanne, siitä hänen kertomuksestaan,
joka teistä tuntui sadulta. Minä lähdin opilliselle uralle, missä
Jumala ja ahkeruuteni ovat auttaneet minut siihen asemaan, jossa näette
minun nyt olevan. Toinen veljeni on Perussa ja hän on niin rikas,
että on sillä, mitä on jo lähettänyt isälleni ja minulle, runsaasti
korvannut mukanaan viemänsä perintöosan ja vielä tehnyt isälleni
mahdolliseksi esteettömästi noudattaa luontaista autiuttaan; ja minäkin
olen voinut sen nojalla paremmissa olosuhteissa ja enemmän säätyni
vaatimusten mukaisesti harjoittaa opintojani ja saavuttaa sen viran,
joka minulla nyt on. Isäni elelee vielä, tosin heikoissa voimissa, yhä
toivoen saavansa nähdä vanhimman poikansa, ja rukoilee lakkaamatta
Jumalaa olemaan sulkematta hänen silmiään kuoleman uneen, ennenkuin hän
saa nähdä poikansa elossa. Minua ihmetyttää, että tämä veljeni, joka on
erittäin ymmärtäväinen, on laiminlyönyt kaikissa näissä vaikeuksissaan
ja murheissaan tai silloin, kun hän eli onnellisena, antaa tietoa
isälleen; jos näet hän tai joku meistä olisi siitä tietänyt, ei hänen
olisi tarvinnut odottaa tuon ihmeellisen ruokokepin ilmestymistä
saadakseen tarvittavat lunnaat. Mutta nyt minua huolestuttaa
epätietoisuus siitä, ovatko nuo ranskalaiset päästäneet hänet vapaaksi
vai surmanneet hänet salatakseen rosvoustaan. Tästä kaikesta johtuu,
etten voi jatkaa matkaani niin tyytyväisenä kuin sen aloitin, vaan
ylen alakuloisena ja murheellisena. Oi minun hyvä veljeni, kunpa nyt
tietäisin, missä olet, niin lähtisin sinua etsimään ja vapauttamaan
sinut vaikeuksistasi, vaikka minun täytyisi nähdä siinä suurtakin
vaivaa! Oi jospa voisin viedä vanhalle isällemme tiedon, että sinä olet
elossa, vaikka eläisit Berberian salaisimmissa vankiluolissa, sillä
sinut lunastettaisiin vapaaksi hänen, veljeni ja minun varoillani! Oi
sinä kaunis ja jalo Zoraida, jospa saisin korvata sinulle sen hyvän,
mitä olet tehnyt veljelleni! Jospa saisin olla läsnä sinun sielusi
uudestisyntyessä ja solmittaessa avioliittoa, joka olisi meille
kaikille suuri ilo!

Ylituomari lausui nämä sanat ja muita samanlaisia ja oli niin
liikutettu uutisista, joita hänelle oli kerrottu hänen veljestään, että
kaikki, jotka häntä kuuntelivat, selvästi ilmaisivat liikutettuina
ottavansa osaa hänen suruunsa. Huomattuaan niin hyvin onnistuneensa
aiheessaan ja siinä, mitä kapteeni toivoi, kirkkoherra ei tahtonut
antaa heidän olla kauemmin alakuloisina. Hän siis nousi pöydästä,
meni siihen huoneeseen, missä Zoraida oli, ja tarttui hänen käteensä,
ja Zoraidan jäljessä tulivat Luscinda, Dorotea ja ylituomarin tytär.
Kapteeni odotti, haluten nähdä, mitä kirkkoherra nyt aikoi tehdä.
Tämä tarttui toisella kädellään hänen käteensä, vei Zoraidan ja hänet
ylituomarin ja muiden herrain luo ja sanoi:

— Herra ylituomari, pyyhkikää kyynelenne, ja täyttäköön teidän
toiveenne kaikki se onni, mitä toivoa voidaan, sillä tässä teidän
edessänne ovat rakas veljenne ja rakas kälynne. Tämä tässä on kapteeni
Viedma, ja tämä on se kaunis maurilaisnainen, joka on tehnyt hänelle
niin paljon hyvää. Mainitsemani ranskalaiset saattoivat heidät tähän
ahdinkoon, jotta te voitte osoittaa heille jalon sydämenne auliutta.

Kapteeni riensi syleilemään veljeään, ja tämä laski molemmat kätensä
hänen olkapäilleen katsellakseen häntä hiukan loitompaa; mutta sitten,
hänet lopullisesti tunnettuaan, sulki hänet niin kiinteästi syliinsä
vuodattaen niin hereitä ilokyyneliä, että useimpien läsnäolijoitten
oli mahdoton olla itkemättä hänen kanssaan. Tuskin uskon veljesten
lausumia sanoja ja heidän ilmaisemiaan tunteita voitavan kuvitella,
ja vielä vähemmin ne ovat kuvailtavissa. Nyt he kertoivat toisilleen
lyhyesti kohtaloistaan, nyt he osoittivat, millaista on veljesten
ystävyys, kun se on parhaimmillaan, nyt ylituomari syleili Zoraidaa,
nyt hän jätti omaisuutensa tämän käytettäväksi, nyt hän vei tyttärensä
kälynsä syleiltäväksi, nyt hersyivät jälleen kaikkien kyynelet, kun
he katselivat kaunista kristittyä tyttöä ja ihanaa maurilaisnaista.
Don Quijote seisoi siinä tarkkaavaisena, mitään virkkamatta, miettien
näitä merkillisiä tapauksia, joiden hän uskoi kaikkien johtuvan
vaeltavan ritariuden harhanäyistä. Päätettiin, että kapteeni ja
Zoraida palaisivat kapteenin veljen kanssa Sevillaan ja ilmoittaisivat
isälleen, että hän oli löytynyt ja oli vapaana, jotta vanhus, jos
siihen kykenisi, tulisi Zoraidan vihkiäisiin ja hänen ristiäisiinsä;
ylituomarin näet oli mahdoton peruuttaa aloittamaansa matkaa, sillä hän
oli saanut tietää, että kuukauden kuluttua lähtisi laivasto Sevillasta
Uuteen Espanjaan, ja hänen olisi ollut hyvin vaikea jättää tilaisuutta
käyttämättä. Kaikki siis olivat iloisia ja hilpeitä, kun vapautuneen
orjan kohtaloissa oli tapahtunut niin onnellinen käänne, ja päättivät,
kun yö jo oli ehtinyt kulkea lähes kaksi kolmattaosaa radastaan, mennä
yöteloille siksi ajaksi, joka vielä oli jäljellä. Don Quijote tarjoutui
linnaa vartioimaan, jottei heidän kimppuunsa pääsisi mikään jättiläinen
tai muu paha olento himoiten niitä suuria kauneuden aarteita, joita
linnassa nyt oli. Ne, jotka hänet tunsivat, kiittivät häntä siitä ja
kertoivat ylituomarille Don Quijoten merkillisestä mielenlaadusta,
mikä kovin häntä huvitti. Sancho Panza yksin oli vihoissaan, kun ei
päässyt ajoissa makuulle, mutta hän yksin järjesti asiansa paremmin
kuin kukaan muu oikaisten itsensä aasinsa valjaitten päälle, jotka
myöhemmin tulivat hänelle hyvin kalliiksi, kuten tuonnempana kerrotaan.
Kun siis naiset olivat vetäytyneet huoneeseensa ja kaikki muut olivat
laittautuneet levolle niin siedettävällä tavalla kuin voivat, Don
Quijote astui ulos majatalosta pitääkseen vahtia linnan edustalla,
kuten oli luvannut.

Ei ollut enää pitkä aika päivänkoittoon, kun naisten korviin kaikui
niin sointuisa ja hyvä ääni, että kaikkien oli pakko sitä tarkkaavasti
kuunnella, varsinkin Dorotean, joka makasi valveilla ja jonka vieressä
nukkui Doña Clara de Viedma (se näet oli ylituomarin tyltären nimi).
Kukaan ei voinut arvata, kuka oli henkilö, joka lauloi niin hyvin, ja
ääni kaikui yksinään, ilman minkään soittimen säestystä. Toisinaan
heistä tuntui, että laulu kuului pihalta, toisinaan se tuntui tulevan
tallista, ja heidän kuunnellessaan erinomaisen tarkkaavasti ja
epätietoisina tuli huoneen ovelle Cardenio, joka sanoi:

— Ne, jotka eivät nuku, kuunnelkoot, niin saavat kuulla nuoren
muulirengin äänen; hän laulaa kerrassaan lumoavasti.

— Me olemme sen jo kuulleet, hyvä herra — vastasi Dorotea.

Cardenio meni menojaan, ja Dorotea, joka kuunteli niin tarkasti kuin
suinkin voi, erotti seuraavat laulun sanat.




Kolmasviidettä luku,

jossa kerrotaan nuoren muulinajajan sievä tarina sekä muita majatalossa
sattuneita merkillisiä tapauksia.


    Olen Amorin purjehtija,
    ma ylitse ulapan syvän
    vain purjehdin toivomatta
    ees sataman ilmestyvän.

    Ja kaukana väikkyy tähti
    mua ohjaten säteilyllään;
    Palinurus[35] ei koskaan nähnyt
    niin kirkasta tähteä yllään.

    Minä purjehdin ilman määrää
    meren aalloilla raivokkailla,
    välin huolissa tähteä silmään,
    välin purjehdin huolta vailla.

    Kas ankara häveliäisyys,
    hyve, kunniantunto suuri,
    kun ikävöin tähteä nähdä,
    sen pilvinä peittävät juuri.

    Oi tähtönen kirkas, kaunis,
    on valos mun eloni retki!
    Jos sammut mun silmistäni,
    lyö mulle kuoleman hetki.

Kun laulaja oli ehtinyt niin pitkälle, tuntui Doroteasta, ettei ollut
oikein, jos Clara ei saanut kuulla niin kaunista ääntä; siksi hän
ravisteli tytön hereille ja sanoi hänelle:

— Anteeksi, lapsukaiseni, että sinut herätän, mutta minä teen sen,
jotta saat iloksesi kuunnella parasta lauluääntä, minkä ehkä olet
milloinkaan eläessäsi kuullut.

Clara heräsi, mutta oli vielä niin unelias, ettei heti ymmärtänyt, mitä
Dorotea hänelle sanoi. Siksi hän kysyi, mistä oli kysymys. Dorotea
toisti sanansa, ja nyt Clara alkoi tarkkaavasti kuunnella. Mutta tuskin
ehdittyään kuulla ne kaksi säkeistöä, jotka laulaja sitten esitti,
hän alkoi vapista niin ankarasti kuin olisi häntä kohdannut ankara
vuorokuumeen kohtaus, sulki Dorotean kiihkeästi syliinsä ja sanoi:

— Voi rakas neiti, miksi minut herätitte? Paras hyvä työ, jonka kohtalo
nyt saattoi minulle tehdä, oli siinä, että se piti silmäni ja korvani
suljettuina, jottei minun tarvinnut nähdä eikä kuulla tuota onnetonta
laulajaa.

— Mitä sanotkaan, lapseni? Ota huomioon, että laulajan sanotaan olevan
jokin muulirenki.

— Ei hän ole mikään muulirenki, — vastasi Clara vaan hän on monien
tiluksien omistaja, ja hänellä on asuinsija minun sydämessäni niin
varmasti, ettei sitä häneltä koskaan oteta pois, ellei hän itse tahdo
siitä luopua.

Doroteaa ihmetyttivät tytön tunnettauhkuvat sanat, sillä ne olivat
hänen mielestään paljoa älykkäämmät kuin hänen nuoren ikänsä vuoksi
olisi voinut edellyttää. Senvuoksi hän sanoi tytölle:

— Te puhutte niin omituisesti, neiti Clara, etten voi teitä ymmärtää;
selittäkää asia paremmin ja sanokaa minulle, mitä tarkoitatte
puhuessanne sydämestänne ja sen asuinsijoista sekä tuosta laulajasta,
jonka ääni saa teidät niin levottomaksi. Mutta älkää sanoko mitään nyt,
sillä minä en halua, teidän levottomuuttanne tyynnyttääkseni, menettää
nautintoa, jonka laulajan kuunteleminen minulle tuottaa; minusta
tuntuu, että hän nyt alkaa jälleen laulaa uusia säkeitä ja uutta
sävelmää.

— Olkoon niin minun puolestani — vastasi Clara.

Hän peitti käsillään molemmat korvansa, jottei kuulisi laulua, ja se
ihmetytti kovin Doroteaa, joka tarkasti laulua kuunnellen huomasi sen
jatkuvan tällä tavalla:

    Ah armas toivo parhain,
    sä, jonka voima vaaroissakin kesti,
    mi riensit ohi harhain
    ja omaa tietäs kuljit ikuisesti,
    oi kestä väsymättä,
    vaikk' uhkaavasti kuolo nostaa kättä.

    Ei kurjaa orjaniestä
    voi koskaan voitonseppel kunnioittaa,
    ei onni kohtaa miestä,
    ken kohtaloaan vastustella koittaa
    vain joutenoloon taipuin
    ja velttouden hekkumahan vaipuin.

    Ei väärin ole laisin,
    vaikk' onkin kallis rakkauden hinta,
    sill' aarre ainokaisin
    se pääll' on maan, sen hurma suloisinta,
    ja uskotaanhan tähän:
    on arvotonta, mikä maksaa vähän.

    Kuin horjumaton lempi
    kaikk' esteet eessään voitokkaasti kohtaa,
    niin tahto rautaisempi
    mua kohti lemmen voittomaata johtaa,
    ja uskon viimein täältä
    mä taivaan löytäväni maankin päältä.

Siihen ääni vaikeni, ja Clara alkoi taas nyyhkyttää. Tämä sytytti
Dorotean mieleen sitäkin suuremman halun saada tietää, mikä oli syynä
tuohon kauniiseen lauluun ja tuohon katkeraan itkuun, ja siksi hän
jälleen kysyi, mitä Clara oli äsken aikonut hänelle sanoa. Nyt Clara
painoi Doroteaa kiinteämmin poveaan vasten peläten Luscindan kuulevan,
vei suunsa aivan lähellä Dorotean korvaa, niin että voi puhua kaikessa
rauhassa kenenkään toisen kuulematta, ja sanoi hänelle:

— Tuo laulaja, hyvä neiti, on erään Aragonian kuningaskunnassa asuvan
aatelismiehen poika. Tällä aatelismiehellä on kaksi kartanoa, hän
asui hallituskaupungissa vastapäätä isäni taloa, ja vaikka isäni piti
talonsa ikkunoissa talvella uutimia ja kesällä sälekaihtimia, en
tiedä, miten kävikään, mutta tämä herra, joka opiskeli yliopistossa,
näki minut, en tiedä, kirkossako vai muualla, ja sanalla sanoen
rakastui minuun ja ilmoitti sen minulle talonsa ikkunoista niin
monilla merkeillä ja kyynelillä, että minun täytyi häntä uskoa,
vieläpä kiintyäkin häneen, tietämättä, mitä hän oikeastaan minusta
tahtoi. Hänen tekemiinsä merkkeihin kuului sekin, että hän laski
toisen kätensä toiseen siten minulle ilmoittaen haluavansa mennä
naimisiin minun kanssani, ja vai olisin ollut kovin iloinen, jos niin
olisi tapahtunut, e tietänyt, kenelle asian ilmoittaisin, koska olin
yksin ja äidistäni orpo, ja senvuoksi jätin asian sikseen antamat
hänelle muuta suosionosoitusta kuin että isäni ja hänen isänsä ollessa
poissa kotoa hiukan kohotin uudinta tai sälekaihdinta ja näyttäydyin
hänelle kokonaan, mikä hänestä oli niin suuri onni, että hän tuntui
siitä kerrassaan menettävän järkensä. Sitten lähestyi se aika,
jolloin isäni piti lähteä matkaan, ja hän sai sen tietää, mutta ei
minulta, sillä enhän minä voinut sitä hänelle mitenkään ilmoittaa.
Hän sairastui, luullakseni surusta, ja niin minä en saanut nähdä
häntä lähtöpäivänämme sanoakseni hänelle jäähyväisiä, vaikkapa vain
katseella. Mutta oltuamme sitten kaksi päivää matkalla ja saavuttuamme
erääseen majataloon päivänmatkan päässä täältä minä näin hänet
majapaikan portilla puettuna muulirengiksi, ja niin luontevasti, että
minun olisi ollut mahdoton häntä tuntea, ellei hänen kuvansa olisi
ollut niin kirkkaana sydämessäni. Minä siis tunsin hänet, ihmettelin
ja iloitsin; hän katseli minua salaa ja niin, ettei häntä huomannut
isäni, jolta hän aina piiloutuu pyrkiessään lähelle minua matkalla ja
majapaikoissa, ja minä, joka hyvin tiedän, kuka hän on, ja samalla
ajattelen, että hän minun tähteni tekee jalkaisin niin vaivalloisen
matkan, olen kuolla suruun, ja katseeni kääntyy aina sinne, minne hän
suuntaa askelensa. Minä en tiedä, missä tarkoituksessa hän tulee, enkä
voi arvata, kuinka hän on päässyt pois isänsä luota, joka rakastaa
häntä sanomattomasti, koska hänellä ei ole ketään muuta perillistä ja
koska poika sen ansaitsee, kuten teidän armonne tulee huomaamaan, kun
hänet näette. Voin muuten sanoa, että hän ottaa kaikki, mitä laulaa,
omasta päästänsä; olen näet kuullut kerrottavan, että hänellä on
erittäin hyvät tiedot ja että hän on mainio runoilija. Ja on vielä
laita niinkin, että aina, kuullessani hänen laulavan, värisen kuin
lankavyyhti ja pelkään, että isäni tuntee hänet ja saa tiedon meidän
kiintymyksestämme. Minä en ole eläissäni sanonut hänelle sanaakaan,
mutta siitä huolimatta rakastan häntä niin, etten voi elää ilman häntä.
Siinä, hyvä neiti, kaikki, mitä voin sanoa tuosta laulajasta, jonka
ääni on teitä niin miellyttänyt, ja huomaattehan jo pelkästä äänestä,
ettei hän ole mikään muulirenki, kuten sanotte, vaan sydänten ja
tilusten herra, kuten teille jo sanoin.

— Älkää virkkako enää mitään, Doña Clara, — sanoi nyt Dorotea suudellen
häntä lukemattomat kerrat — älkää virkkako mitään, sanon minä, vaan
odottakaa uuden päivän koittoa; minä näet toivon Jumalan avulla voivani
johtaa teidän asianne sellaiselle tolalle, että se päättyy niin
onnellisesti kuin sen kunniallinen alku ansaitsee.

— Ah, hyvä neiti, — sanoi Doña Clara — kuinka sen voisikaan toivoa
päättyvän, kun hänen isänsä on niin ylhäinen ja rikas, etten minä
hänen mielestään varmaan kelpaa hänen poikansa palvelijattareksikaan,
vielä vähemmin puolisoksi? Ja missään nimessä minä en suostu menemään
naimisiin isäni tietämättä. Ainoa toivoni on, että tuo nuori mies
kääntyy takaisin ja jättää minut; jos en häntä näkisi, niin pitkällä
matkallamme kenties lieventyisi tuska, jota nyt tunnen, vaikka minun
täytyy sanoa, ettei tämä kuvittelemani keino varmaankaan minua paljoa
auta. Minä en tiedä, mitä hittoa tämä on ollut tai mistä tämä rakkaus,
jota häntä kohtaan tunnen, on päässyt hiipimään sydämeeni, kun olen
näin nuori ja hänkin vain tuollainen poika; minä näet uskon totisesti,
että olemme ihan samanikäiset, ja minä en ole vielä täyttänyt
kuuttatoista, sillä isä sanoo, että minä tulen niin vanhaksi vasta
Pyhän Mikaelin päivänä.

Dorotea ei voinut olla nauramatta kuullessaan, kuinka lapsellisesti
Doña Clara haasteli, ja sanoi hänelle:

— Levätkää nyt, pikku neiti, se vähän aikaa, mikä yöstä on vielä
jäljellä; kun Jumala antaa meille uuden päivän, järjestämme asian,
ellen minä ole aivan nolo.

Sitten he painuivat jälleen uneen, ja koko majatalossa vallitsi syvä
hiljaisuus. Ainoastaan emännän tytär ja hänen palvelijattarensa
Maritornes olivat valveilla; he molemmat tiesivät jo, millainen hulluus
Don Quijotea vaivasi ja että hän nyt istui ratsunsa selässä täysissä
varuksissa majatalon edustalla pitäen vahtia, ja niin he päättivät
tehdä hänelle jonkin kepposen tai ainakin kuluttaa vähän aikaa
hupaisesti kuuntelemalla hänen hullutuksiaan.

Oli niin laita, ettei koko majatalossa ollut vainion puolella yhtään
ikkunaa, vaan yksi ainoa ullakon luukku, josta oli tapana heittää rehua
ulos. Tälle luukulle sijoittuivat molemmat neitsykäiset ja näkivät
siitä, kuinka Don Quijote istui ratsullaan, peitsikorentoonsa nojaten,
ja kuinka hän tavan takaa huokasi niin syvään ja tuskallisesti, että
olisi luullut hänen heittävän henkensä joka huokauksella. He kuulivat
myös hänen lausuvan pehmeällä, miellyttävällä ja hellällä äänellä:

— Oi minun valtiattareni, Dulcinea Tobosolainen, sinä kaiken kauneuden
täydellisyys, kaiken ymmärryksen loppu ja huippu, sinä suurimman
sulon sisältäjä, sinä kunniallisuuden aarreaitta ja sanalla sanoen
kaiken sen hyvyyden, siveyden ja viehättäväisyyden perikuva, mitä
maailmassa on! Mitä tekeekään nyt sinun armosi? Askartelevatko ehkä
ajatuksesi sinun alamaisuuteesi annetussa ritarissa, joka on tahtonut
syöksyä vapaaehtoisesti niin moniin vaaroihin, vain saadakseen sinua
palvella? Kerro minulle hänestä, sinä kolmikasvoinen taivaanvalo![36]
Sinä kenties katselet häntä nyt hänen näköpäänsä kauneutta kadehtien,
kun hän, käyskellen jollakin upean palatsinsa parvella tai nojaten
poveaan jonkin ulkoparvekkeen kaiteeseen, mietiskelee, miten saattaisi,
siveyttään ja ylhäisyyttään loukkaamatta, viihdyttää tuskaa, jota tämä
minun murheellinen sydämeni hänen tähtensä potee, millä autuudella
voisi palkita kärsimyksiäni, miten lohduttaa minua, huolissani
huokailevaa, ja, sanalla sanoen, miten voisi viedä minut kuolemasta
elämään ja oikein palkita minun tekemäni palvelukset. Ja sinä, aurinko,
joka nyt varmaan mitä kiireimmin valjastat orhejasi lähteäksesi
liikkeelle anivarhain ja päästäksesi näkemään minun valtiatartani, minä
rukoilen sinua tervehtimään häntä minun puolestani niin pian kuin hänet
näet; mutta varo hänet nähdessäsi ja häntä tervehtiessäsi suutelemasta
hänen kasvojansa, sillä siitä minä olen sinulle mustasukkaisempi kuin
sinä olit sille kevytjalkaiselle kiittämättömälle,[37] jonka tähden
sait niin ankarasti hikoilla ja juoksennella Tessalian tasangoilla
tai Peneios-virran partailla; minä näet en oikein muista, missä sinä
silloin harhailit mustasukkaisena ja rakastuneena.

Näin pitkälle Don Quijote oli ehtinyt valittis puheessaan, kun
majatalonemännän tytär alkoi hänelle huhuilla ja sanoi:

— Hyvä herra, suvaitkoon teidän armonne tulla tänne lähemmäksi, jos
teidän sopii.

Nuo merkit ja sanat kuultuaan Don Quijote käänsi päätänsä ja näki
kuutamossa, joka silloin oli kirkkaimmillaan, kuinka häntä kutsuttiin
luukusta, joka hänestä näytti ikkunalta, vieläpä kullatulla ristikolla
varustetulta, niinkuin sopikin olla sellaisten rikkaitten linnain
ikkunoiden, jollaiseksi hän tämän majatalon kuvitteli. Ja hänen
hullu mielikuvituksensa sai hänet samassa luulemaan, että nyt
jälleen, samoinkuin edellisellä kerralla, kaunis neito, tämän linnan
herran tytär, lempensä voittamana tuli häneltä anomaan pyyntönsä
täyttämistä, ja niin ajatellen, tahtoen välttää epäkohteliaisuuden ja
kiittämättömyyden ilmausta, hän käänsi Rocinanten, ajoi luukun luo ja
molemmat tytöt nähtyään lausui näin:

— Surkuttelen teitä, kaunis neito, että olette suunnannut
lemmenaatoksenne taholle, missä niihin ei voida vastata niinkuin
teidän suuri oivallisuutenne ja viehättäväisyytenne ansaitsee. Teidän
ei kumminkaan pidä siitä syyttää tätä onnetonta vaeltavaa ritaria,
jota rakkaus estää lahjoittamasta mielensä hellää kiintymystä
kenellekään muulle kuin hänelle, joka teki hänestä sydämensä ehdottoman
valtiattaren samassa tuokiossa, jona hänen silmänsä hänet näkivät.
Suokaa minulle anteeksi, jalo neito, palatkaa makuusuojaanne ja
olkaa vaatimatta minua osoittamaan suurempaa kiittämättömyyttä vielä
selvemmin ilmaisemalla sitä halua, joka teidän sydämessänne kytee.
Jos kumminkin löydätte minusta jotakin muuta, millä voin tyydyttää
rakkautta, joka teissä minua varten elää, jotakin muuta kuin lempeä
itseään, niin pyytäkää sitä minulta, sillä minä vannon tämän kaukana
olevan suloisen viholliseni nimessä heti sen teille antavani, vaikka
pyytäisitte minulta suortuvaa Medusan hiuksista, jotka olivat pelkkiä
käärmeitä, tai itse auringon säteitä pieneen pulloon suljettuina.

— Ei neiti tarvitse mitään sellaista, herra ritari — virkkoi nyt
Maritornes.

— Mitä hän sitten tarvitsee, älykäs palvelijaneito? kysyi Don Quijote.

— Ainoastaan toisen teidän kauniista käsistänne, — sanoi Maritornes —
sen avulla viihdyttääkseen polttavaa kaipausta, joka on tuonut hänet
tälle luukulle, vaikka hänen kunniansa joutuu siinä sellaiseen vaaraan,
että hänen isänsä, jos hän olisi sen huomannut, olisi vähintään
leikannut häneltä korvat.

— Sen haluaisin nähdä! — vastasi Don Quijote. — Mutta hän varmaan varoo
niin tekemästä, ellei tahdo kärsiä kauheinta kuolemaa, mitä yksikään
isä on milloinkaan maailmassa kärsinyt, rangaistukseksi siitä, että on
koskenut rakastuneen tyttärensä hentoihin jäseniin.

Maritornes otaksui varmaan, että Don Quijote ojentaisi hänelle kätensä,
niinkuin hän oli pyytänyt, päätti mielessään, mitä tekisi, astui alas
luukulta, meni talliin, mistä nouti Sancho Panzan aasin marhaminnan, ja
palasi sitten nopeasti luukulle Don Quijoten juuri noustua seisomaan
Rocinanten satulaan ulottuakseen kädellään ristikkoikkunaan, missä hän
kuvitteli lemmensairaan neidon olevan. Ojentaessaan hänelle kättään hän
sanoi:

— Ottakaa, kaunis neito, tämä käsi tai oikeammin tämä kaikkien maailman
pahantekijöitten kuritusvitsa, ottakaa tämä käsi, sanon minä, jota
ei ole koskettanut kenenkään toisen naisen käsi, ei edes hänen,
joka täydellisesti vallitsee minun koko ruumistani. Minä en ojenna
sitä teille suudeltavaksi, vaan sitä varten, että katselisitte sen
jänteitten kudosta, sen toisiinsa liittyviä lihaksia ja sen suuria ja
voimakkaita suonia, mistä kaikesta voitte päättää, millainen väkevyys
täytyy olla käsivarressa, johon kuuluu sellainen käsi.

— Se kohta nähdään — sanoi Maritornes. Hän teki marhamintaan silmukan,
pisti sen Don Quijoten ranteen ympärille, astui sitten alas luukulta ja
sitoi marhaminnan toisen pään oikein lujasti ullakon oven salpaan. Don
Quijote tunsi ranteessaan karkean nuoran ja sanoi:

— Minusta tuntuu, että teidän armonne pikemmin raapii kuin hyväilee
minun kättäni; älkää kohdelko sitä niin ynseästi, sillä eihän se ole
syypää siihen pahaan, jota minun taipumaton mieleni teille tekee, eikä
ole oikein, että kostatte koko suuttumuksenne niin vähäiselle ruumiin
jäsenelle. Muistakaa, ettei se, joka oikein rakastaa, voi niin pahoin
kostaa.

Mutta näitä Don Quijoten puheita ei kuunnellut enää kukaan, sillä
Maritornes ja toinen tyttö lähtivät hänet sidottuaan tiehensä, nauruun
pakahtumaisillaan, ja jättivät hänet siihen niin hyvin sidotuksi, että
hänen oli mahdoton päästä irti.

Siinä hän nyt seisoi, kuten sanottu, Rocinanten selässä, koko käsivarsi
pistettynä luukusta sisään, ranne sidottuna ja kiinnitettynä oven
salpaan, kamalasti peläten ja ollen huolissaan, että Rocinante voisi
liikahtaa puoleen tai toiseen, jolloin hän jäisi käsivarrestaan
riippumaan. Hän ei siis uskaltanut hievahtaakaan, vaikka Rocinante oli
niin kärsivällinen ja rauhallinen, että aivan hyvin voi otaksua sen
seisovan liikkumatta sata vuotta. Huomattuaan olevansa kahlehdittu ja
havaittuaan, että naiset olivat menneet menojaan, Don Quijote alkoi
kuvitella, että tämä kaikki oli noituutta samoinkuin edellisellä
kerralla, jolloin se muulinajaja eli noiduttu mauri oli hänet
möyhentänyt tässä samassa linnassa, ja hän kirosi itsekseen vähää
älyään ja huonoa arvostelukykyään, kun oli uskaltanut tulla tähän
linnaan toisen kerran, vaikka hänen oli jo ensimmäisellä kerralla
käynyt niin huonosti, sillä olihan vaeltavien ritarien noudattama
sääntö, että he, käytyään johonkin seikkailuun ja siitä huonosti
suoriuduttuaan, katsoivat tämän merkiksi siitä, ettei seikkailu ollut
tarkoitettu heille, vaan toisille, joten heidän ei suinkaan tarvinnut
käydä toista kertaa yrittämään. Kaikesta huolimatta hän kiskoi
käsivarttaan nähdäkseen, saisiko sen vapaaksi; mutta se oli sidottu
niin hyvin, että kaikki hänen yrityksensä olivat turhat. Totta kyllä,
että hän kiskoi varovasti, jottei Rocinante liikahtaisi, ja selvää oli,
että hän, vaikka olisikin halunnut istuutua ja sijoittua satulaan, voi
ainoastaan seisoa, ellei mielinyt silpoa käsivarttaan.

Nyt hän toivoi itselleen Amadiin miekkaa, johon ei mikään noituus
pystynyt, nyt hän kiroili kovaa kohtaloaan, nyt hän kuvitteli
liioitellen, kuinka kovin häntä kaivattiin maailmassa sinä aikana,
joka hänen täytyi viettää tässä noiduttuna — hän näet varmaan uskoi
olevansa noiduttu — nyt hän jälleen muisteli rakastettuansa Dulcinea
Tobosolaista, nyt hän huusi avukseen kelpo aseenkantajaansa Sancho
Panzaa, joka oli oikaissut itsensä aasinsa satulan päälle ja vaipunut
niin sikeään uneen, ettei sillä hetkellä muistanut edes äitiä, joka
oli hänet synnyttänyt, nyt hän kutsui avukseen tietäjiä Lirgandeoa
ja Alquifea, nyt hän rukoili pelastajakseen hyvää ystävätärtään
Urgandaa, ja aamun koittaessa hän oli siinä yhä niin epätoivoisena ja
suunniltaan, että mylvi kuin härkä, koska ei uskonut päivän tullen
saavansa mitään apua hätäänsä; hän näet luuli tämän vaivan kestävän
ikuisesti, sillä hän piti itseään noiduttuna. Tätä luuloa vahvisti
se, ettei Rocinante liikahtanut vähän vähääkään, ja ritari uskoi,
että heidän täytyisi seisoa siinä, hänen ja hänen ratsunsa, syömättä,
juomatta ja nukkumatta, kunnes tähtien paha vaikutus menisi ohi tai
joku toinen vielä suurempi velho päästäisi hänet tästä lumouksesta.

Siinä luulossaan hän kumminkin pahoin erehtyi, sillä päivä oli tuskin
alkanut koittaa, kun majatalon portille saapui ratsain neljä hyvissä
vaatteissa ja varuksissa olevaa miestä, pyssyt satulankaarella. He
kolkuttivat majatalon porttia, joka vielä oli kiinni, ankarasti siihen
iskien, ja sen huomattuaan Don Quijote huusi heille käskevällä ja
kuuluvalla äänellä paikaltaan, missä hän yhä seisoi vahdissa:

— Ritarit tai aseenkantajat tai mitä lienettekään, teillä ei ole mitään
aihetta kolkuttaa tämän linnan porttia, sillä riittävän selvää on,
että tähän vuorokauden aikaan ne henkilöt, joita linnassa on, nukkuvat
tai ettei pidetä tapana avata linnoituksia, ennenkuin aurinko levittää
valoaan yli koko maanpiirin. Väistykää siis pois ja odottakaa, kunnes
päivä vaikenee; sitten saamme nähdä, onko oikein ja kohtuullista, että
teille avataan, vai ei.

— Mikä pirun linnoitus tai linna tämä on, — sanoi eräs tulijoista
— että meitä vaaditaan noudattamaan sellaisia muodollisuuksia? Jos
olette majatalon isäntä, käskekää avaamaan; me olemme matkustavaisia
ja haluamme vain saada hevosillemme apetta ja lähteä sitten matkaa
jatkamaan, sillä meillä on kiire.

— Olenko minä teistä, herrat ritarit, majatalonisännän näköinen? —
kysyi Don Quijote.

— En tiedä, minkä näköinen olette, — vastasi toinen — mutta sen tiedän,
että puhutte hulluja, kun nimitätte tätä majataloa linnaksi.

— Se on linna, — vastasi Don Quijote — vieläpä kaikkein parhaimpia koko
tässä maakunnassa; ja siinä on henkilöitä, joilla on ollut valtikka
kädessä ja kruunu päässä.

— Parempi olisi päinvastoin; — sanoi matkamies ‒ valtikka päässä ja
kruunu kädessä. Taitaa lopultakin olla niin laita, että siellä on
joukko näyttelijöitä, joilla on usein niitä kruunuja ja valtikoita,
joista puhutte; tämä majatalo on niin pieni ja siinä vallitsee niin
syvä hiljaisuus, etten minä usko sinne yöpyvän sellaisia henkilöitä,
jotka todella ansaitsevat kruunun ja valtikan.

— Te tunnette huonosti maailmaa, — virkkoi Don Quijote — koska teille
ovat vieraat ne seikat, joita yleisesti sattuu vaeltaville ritareille.

Toiset kysyjän seurassa olevat väsyivät hänen keskusteluunsa Don
Quijoten kanssa ja alkoivat senvuoksi jälleen kolkuttaa, ja niin
ankarasti, että siihen heräsi isäntä ja samoin kaikki muut majatalossa
olevat. Isäntä nousi kysymään, kuka siellä kolkutti. Juuri silloin
sattui, että eräs niistä hevosista, joilla nuo neljä kolkuttajaa olivat
tulleet, lähestyi Rocinantea haistellakseen sitä sen seisoessa siinä
alakuloisena ja surullisena, korvat lerpallaan, kannattaen uljasta
isäntäänsä paikaltaan liikahtamatta; ja Rocinante, joka sekin loppujen
lopuksi oli lihaa ja verta, vaikka näytti olevan puuta, ei voinut olla
jotakin tuntematta ja haisteli puolestaan sitä, joka tuli niin hellästi
tervehtimään. Mutta Rocinante oli tuskin ehtinyt hiukan liikahtaa, kun
Don Quijoten lähellä toisiaan olevat jalat loittonivat toisistaan ja
luiskahtivat pois satulasta, joten hän olisi syöksynyt maahan, ellei
olisi jäänyt riippumaan käsivarrestaan. Se tuotti hänelle niin ankaraa
tuskaa, että hänestä tuntui kuin hänen ranteensa olisi leikattu poikki
tai hänen käsivartensa väännetty irti; hän näet tuli niin lähelle
maata, että hänen jalkansa sitä hipoivat, mutta siitä oli hänelle vain
vahinkoa, sillä huomatessaan, kuinka vähältä piti, ettei hän voinut
laskea jalkapohjiaan maahan, hän ponnisteli ja ojenteli itseään niin
paljon kuin suinkin voi ulottuakseen maahan, aivan samoinkuin ne,
jotka kärsivät venytyskidutusta ja ovat niin ripustetut, että heidän
jalkansa melkein koskettavat permantoa; hekin lisäävät itse tuskaansa
yrittämällä ojentaa itseään, sen toivon pettäminä, joka heille
uskottelee, että he ulottuvat maahan, kun vain vähänkin itseään vielä
venyttävät.




Neljäsviidettä luku,

jossa jatkuu kertomus majatalossa sattuneista ennenkuulumattomista
tapahtumista.


Don Quijote parkui niin kamalasti, että majatalon isäntä avasi portin
mitä pikimmin ja tuli aivan säikähtyneenä ulos katsomaan, kuka sillä
tavalla huusi; ja ulkopuolella olevat tekivät samoin. Maritornes,
joka jo oli meluun herännyt ja aavisti, mitä oli tapahtumassa, meni
ullakolle ja irroitti kenenkään näkemättä Don Quijotea kannattavan
kahleen, ja niin tämä heti putosi maahan isännän ja matkustavaisten
nähden, jotka tulivat hänen luokseen ja kysyivät, mikä häntä vaivasi,
kun hän niin kovin huusi. Hän ei vastannut mitään, vaan tempasi nuoran
pois ranteestaan, nousi seisomaan, astui Rocinanten satulaan, otti
kilven käsivarrelleen, kohotti peitsensä tanaan, teki ison kierroksen
ulos vainiolle, palasi ajaen lyhyttä laukkaa ja sanoi:

— Ken ikänä väittää, että minut on noiduttu täydellä oikeudella, hänet
minä julistan valehtelijaksi, vaadin hänet peruuttamaan sanansa ja
haastan hänet kaksintaisteluun, jos valtiattareni prinsessa Minomicóna
antaa minulle siihen luvan.

Äsken saapuneet matkustajat ihmettelivät Don Quijoten sanoja, mutta
majatalon isäntä lopetti heidän ihmettelynsä ilmoittamalla heille, kuka
Don Quijote oli ja ettei hänestä tarvinnut välittää, koska hän ei ollut
järjissään.

He kysyivät majatalon isännältä, oliko tähän majataloon ehkä saapunut
noin viidentoista vuoden ikäinen poika, joka oli puettu muulirengiksi
ja jolla oli sellaiset ja sellaiset tuntomerkit, ja he mainitsivat
juuri ne, jotka sopivat Doña Claran rakastajaan. Isäntä sanoi
majatalossa olevan niin paljon väkeä, ettei hän ollut tullut nähneeksi
sitä, jota he tiedustelivat. Mutta samassa eräs heistä näki vaunut,
joissa ylituomari oli tullut, ja sanoi:

— Hänen täytyy varmaan olla täällä, sillä nämä ovat ne vaunut, joita
hänen sanotaan seuraavan; yksi meistä jääköön portille, me toiset
menemme sisään häntä etsimään, ja olisipa hyvä sekin, jos joku meistä
kiertäisi majataloa, niin ettei hän pääse pakenemaan pihamuurin yli.

— Tehdään niin — vastasi eräs heistä.

Kaksi heistä meni nyt sisään, yksi jäi portille, ja neljäs lähti
kiertämään majataloa. Isäntä näki tämän kaiken, mutta ei voinut
käsittää, miksi ryhdyttiin sellaisiin toimenpiteisiin, vaikka hän kyllä
arvasi heidän etsivän sitä nuorukaista, jonka tunnusmerkit he olivat
hänelle maininneet.

Nyt oli jo tullut täysi päivä, ja siitä syystä sekä Don Quijoten
aikaansaaman melun vuoksi kaikki olivat valveilla ja nousemassa, ennen
muita Doña Clara ja Dorotea, jotka olivat nukkuneet yönsä huonosti,
toinen siksi, että tiesi rakastajansa olevan niin lähellä, toinen
siksi, että halusi kovin mielellään saada hänet nähdä. Don Quijote,
joka huomasi, ettei yksikään neljästä matkustavaisesta hänestä
välittänyt eikä vastannut hänen haasteeseensa, oli kerrassaan menehtyä
raivoisaan vihaan ja mieliharmiin. Jos hän olisi ritarikuntansa
säännöistä nähnyt, että vaeltavalla ritarilla oli laillinen oikeus
käydä ja ryhtyä uuteen seikkailuun, vaikka hän on antanut sanansa ja
lupauksensa olla niin tekemättä, kunnes on saattanut päätökseen sen,
jonka on jo ottanut suorittaakseen, hän olisi käynyt heidän kaikkien
kimppuun ja olisi pakottanut heidät vastaamaan, tahtoivat tai eivät.
Mutta nyt hänestä ei tuntunut sopivalta eikä oikealta aloittaa mitään
uutta yritystä, ennenkuin oli toimittanut Minomicónalle takaisin
hänen valtakuntansa, ja siksi hänen täytyi olla vaiti ja rauhallisena
odottaa, mihin näiden matkustavaisten toimenpiteet tähtäsivät. Eräs
heistä löysi vihdoin etsityn nuorukaisen, joka nukkui erään muulirengin
vieressä ollenkaan arvaamatta, että kukaan saattoi häntä etsiä, vielä
vähemmin löytää. Mies tarttui hänen käsivarteensa ja sanoi hänelle:

— Totisesti, herra Don Luis, teidän yllänne olevat vaatteet sopivat
hyvin teidän säätyynne, ja vuode, josta teidät löydän, vastaa
erinomaisesti äitinne teille antamaa huolellista kasvatusta.

Poika hieroi unisia silmiään, katseli pitkän aikaa miestä, joka oli
häntä ravistellut, ja tunsi hänet heti isänsä palvelijaksi; siitä hän
säikähti niin, ettei pitkään aikaan osannut sanoa hänelle sanaakaan.
Palvelija jatkoi:

— Tässä ei ole mitään muuta tekemistä, herra Don Luis, kuin olla
kärsivällinen ja lähteä takaisin kotiin, ellei teidän armonne mieli
nähdä, että isänne, minun isäntäni, muuttaa täältä toiseen maailmaan;
muuhun näet ei voi otaksua johtavan sen surun, jonka vallassa hän on
teidän poistuttuanne.

— Mutta kuinka sai isäni tietää, — virkkoi Don Luis — että minä olin
lähtenyt tätä tietä ja tässä asussa?

— Eräs ylioppilas, — vastasi palvelija — jolle te olitte maininnut
aiheestanne, ilmaisi sen tuntien sääliä nähdessään, kuinka isänne suri
ja kaipasi teitä. Hän lähetti heti neljä palvelijaansa etsimään teitä,
ja me olemme nyt kaikki teidän palveluksessanne, sanomattoman iloisina,
että voimme palata suoritettuamme tehtävämme niin hyvin, koska voimme
tuoda teidät niiden silmien eteen, jotka teitä niin kovin rakastavat.

— Tapahtuu niinkuin minä tahdon tai niinkuin taivas määrää — vastasi
Don Luis.

— Mitä on teillä tahtomista tai mitä on taivaalla määräämistä muuta
kuin että suostutte palaamaan? Eihän ole mitään muuta mahdollisuutta.

Koko tämän heidän keskustelunsa kuuli muulirenki, jonka vieressä Don
Luis makasi. Hän nousi ja meni kertomaan tapahtumasta Don Fernandolle,
Cardeniolle ja muille, jotka olivat jo pukeutuneet, ilmoittaen heille,
että vieras mies puhutteli nuorukaista arvonimellä Don, ja kertoen,
mitä he olivat sanoneet, että mies tahtoi viedä nuorukaisen takaisin
hänen isänsä kotiin ja ettei poika siihen suostunut. Tästä syystä ja
sen vuoksi, mitä tiedettiin hänestä ja taivaan hänelle lahjoittamasta
kauniista lauluäänestä, kaikkien teki kovin mieli saada tarkempaa
selkoa, kuka hän oli, vieläpä auttaakin häntä, jos hänelle aiottiin
tehdä jonkinlaista väkivaltaa, ja niin he lähtivät sinne, missä hän yhä
keskusteli ja kiisteli palvelijansa kanssa. Samassa tuli huoneestaan
ulos Dorotea ja hänen jäljessään Doña Clara aivan hämmentyneenä.
Dorotea vei Cardenion syrjään ja kertoi hänelle lyhyesti laulajan
ja Doña Claran tarinan, kertoi myös mitä oli tapahtunut, nimittäin,
että hänen isänsä palvelijat olivat tulleet häntä etsimään, ja
sanoi tuon niin äänekkäästi, että Clara sen kuuli. Hän joutui siitä
niin suunniltaan, että olisi kaatunut lattiaan, ellei Dorotea olisi
kiiruhtanut häntä tukemaan. Cardenio kehoitti Doroteaa lähtemään hänen
kanssaan takaisin huoneeseen luvaten parhaansa mukaan saattaa asioita
järjestykseen, ja he tekivät niin.

Ne neljä miestä, jotka olivat tulleet Don Luisia etsimään, olivat jo
kaikki majatalossa ja hänen ympärillään ja kehoittivat häntä viipymättä
palaamaan kotiin lohduttamaan isäänsä. Hän vastasi, ettei missään
tapauksessa voinut niin tehdä, ennenkuin oli saattanut päätökseen erään
asian, joka koski hänen henkeänsä, kunniaansa ja sieluansa. Palvelijat
ahdistivat häntä entistä innokkaammin, sanoen, etteivät missään
tapauksessa palaisi ilman häntä, vaan veisivät hänet mukanaan, tahtoipa
hän tai ei.

— Sitä ette voi tehdä, — vastasi Don Luis — ellette vie minua
kuolleena, vaikka oikeastaan viette minut hengetönnä, veittepä miten
tahansa.

Sillävälin olivat kiistelevien luo kerääntyneet kaikki muut majatalossa
olevat, nimittäin Cardenio, Don Fernando seuralaisineen, ylituomari,
kirkkoherra, parturi ja Don Quijote, joka nyt oli sitä mieltä, ettei
linnaa tarvinnut enää vahtia. Cardenio, joka jo tunsi nuorukaisen
tarinan, kysyi niiltä, jotka tahtoivat ottaa hänet matkaansa, mistä
syystä he tahtoivat viedä pojan vasten hänen tahtoaan.

— Syynä on se, — vastasi eräs heistä — että haluamme säilyttää hengissä
hänen isänsä, joka tämän nuoren herran kotoa karattua on vaarassa
menehtyä suruun.

Siihen virkkoi Don Luis:

— Ei ole mitään aihetta tehdä tässä selkoa minun asioistani. Minä olen
vapaa ja palaan kotiin, jos niin haluan; jos en halua, ei kukaan teistä
voi minua siihen pakottaa.

— Sen tekee teidän armonne oma järki, — vastasi mies — ja ellei se
riitäkään taivuttamaan teidän armoanne, riittää se kumminkin siihen,
että me saamme suoritetuksi, mitä varten olemme tulleet ja niihin
olemme velvolliset.

— Ottakaamme nyt tästä asiasta selko juurta jaksain — virkkoi
ylituomari.

Mutta palvelija, joka tunsi hänet isäntänsä naapuriksi, vastasi:

— Eikö teidän armonne, herra ylituomari, tunne tätä nuorta herraa? Hän
on naapurinne poika, joka on karannut kotoaan pukeutuneena vaatteisiin,
jotka ovat hänen arvoonsa aivan sopimattomat, kuten teidän armonne voi
nähdä.

Ylituomari katseli nyt nuorta miestä tarkkaavammin, tunsi hänet, sulki
hänet syliinsä ja sanoi:

— Mitä lapsellisuuksia nämä ovat, herra Don Luis, tai millaiset tärkeät
syyt ovat saaneet teidät lähtemään matkaan tällä tavalla ja tässä
asussa, joka ylen huonosti vastaa säätyänne?

Nuorukaisen silmiin kihosivat kyynelet eikä hän kyennyt vastaamaan
mitään ylituomarille; mutta tämä kehoitti kaikkia neljää palvelijaa
rauhoittumaan, koska kaikki tulisi päättymään hyvin, tarttui Don Luisin
käteen, meni hänen kanssaan syrjään ja kysyi häneltä, mitä tämä hänen
matkaanlähtönsä oikeastaan tarkoitti. Hänen esittäessään tätä ja muita
kysymyksiä kuului majatalon portilta äänekkäitä huutoja. Syynä oli,
että kaksi vierasta, jotka olivat viettäneet yönsä majatalossa, nyt,
huomatessaan kaikkien yrittävän vain saada selville, mitä nuo neljä
palvelijaa oikeastaan tahtoivat, olivat aikoneet lähteä tiehensä
maksamatta mitä olivat velkaa; mutta majatalon isäntä, joka piti
enemmän silmällä omia kuin toisten asioita, sai heidät kiinni heidän
ollessaan portista ulos pujahtamassa, vaati heiltä maksua ja solvasi
heitä heidän pahan aikomuksensa vuoksi niin voimallisin sanoin, että
he vastasivat nyrkiniskuilla ja alkoivat käsitellä isäntäparkaa niin
kovakouraisesti, että hänen täytyi huutaen pyytää apua. Emäntä ja hänen
tyttärensä eivät nähneet ketään muuta, joka olisi ollut joutilaampi
häntä auttamaan kuin Don Quijote, ja tytär sanoi hänelle:

— Minä pyydän teitä, herra ritari, Jumalan teille antaman miehuuden
tähden auttamaan isärukkaani, jota kaksi pahantekijää parhaillaan
pieksee niin että hän on siihen menehtyä.

Siihen vastasi Don Quijote aivan rauhallisesti ja välinpitämättömästi:

— Kaunis neiti, teidän anomuksenne ei anna nyt aihetta mihinkään,
sillä minä olen esteellinen ryhtymään yhteenkään toiseen seikkailuun,
kunnes olen saattanut päätökseen sen, johon antamani lupaus on minut
velvoittanut. Sanon teille kuitenkin, mitä nyt voin sanoa teitä
palvellakseni: rientäkää ilmoittamaan isällenne, että hänen tulee
puolustautua taistelussa niin hyvin suinkin voi ja ettei hänen millään
muotoa pidä antautua voitettavaksi sillä aikaa kuin minä pyydän
prinsessa Minomicónalta lupaa käydä häntä auttamaan hänen hädässään;
jos prinsessa minulle luvan antaa, saatte olla varma siitä, että minä
pelastan hänet pinteestä.

— Voi minua vaivaista syntistä! — sanoi nyt Maritornes, joka myös oli
läsnä. — Ennenkuin teidän armonne ehtii saada tuon mainitsemanne luvan,
isäntäni on varmaan jo muuttanut pois tästä maailmasta.

— Sallikaa, hyvä neiti, minun hankkia se lupa; — vastasi Don
Quijote — kun olen sen saanut, ei merkitse paljoa, vaikka hän onkin
muuttanut toiseen maailmaan, sillä minä haen hänet sieltä takaisin,
vaikka mainittu maailma sitä vastustaisi, tai ainakin kostan teidän
puolestanne niille, jotka ovat hänet sinne lähettäneet, niin että
saatte keskinkertaista paremman hyvityksen.

Sanomatta mitään enempää hän meni Dorotean luo, polvistui hänen eteensä
ja pyysi sanoilla, jotka hyvin sopivat vaeltavalle ritarille, hänen
korkeudeltaan suosiollista lupaa saada rientää linnanherran avuksi,
joka nyt oli pahassa pulassa. Prinsessa antoi luvan mielellään, ja Don
Quijote otti kilven käsivarrelleen, laski kätensä miekankahvaan ja
meni majatalon portille, missä molemmat vieraat yhä pitelivät pahoin
isäntää; mutta sinne saavuttuaan hän hillitsi itsensä ja pysähtyi,
huolimatta siitä, että Maritornes ja majatalon emäntä häneltä kysyivät,
miksi hän viivytteli, ja kehoittivat häntä käymään herransa ja miehensä
avuksi.

— Minä viivyttelen — sanoi Don Quijote — siitä syystä, että minun ei
ole lupa tarttua miekkaan aseenkantajajoukkiota vastaan; mutta kutsukaa
tänne minun aseenkantajani Sancho; hänen asiansa ja tehtävänsä on
tällainen puolustus ja kosto.

Tämä tapahtui majatalon portilla, ja siellä sateli yhä korvapuusteja
ja nyrkiniskuja tuhkatiheään, mikä oli vahingoksi isännälle ja kovin
kiukutti Maritornesta, majatalon emäntää ja hänen tytärtään, jotka
olivat aivan epätoivoissaan, kun näkivät, kuinka pelkurimainen oli Don
Quijote ja kuinka huonosti kävi heidän miehensä, isäntänsä ja isänsä.

Mutta jättäkäämme hänet siihen (häneltä näet ei tule puuttumaan
auttajaa, ja jos toisinkin kävisi, niin se, joka uskaltaa ryhtyä
suurempaan yritykseen kuin voimat edellyttävät, saa kärsiä ja olla
vaiti) ja astukaamme taaksepäin viisikymmentä askelta kuullaksemme,
mitä Don Luis vastasi ylituomarille, jonka jätimme sinä hetkenä,
jolloin hän vei nuorukaisen syrjään ja tiedusteli häneltä, mistä syystä
hän oli tullut jalkaisin ja niin kehnoissa pukimissa. Nuorukainen
tarttui lujasti hänen käsiinsä, ikäänkuin olisi tahtonut siten ilmaista
sydäntäahdistavaa suurta suruaan, vuodatti runsaita kyyneliä ja sanoi
hänelle:

— Arvoisa herra, minä voin teille sanoa vain, että siitä hetkestä, jona
taivas salli ja naapuruutemme teki minulle mahdolliseksi nähdä neiti
Doña Claran, teidän tyttärenne ja minun valtiattareni, siitä hetkestä
jätin sydämeni hänen haltuunsa, ja ellei teidän tahtonne, minun
todellinen herrani ja isäni, ole esteenä, tulee hän jo tänään minun
puolisokseni. Hänen tähtensä minä jätin isäni kodin ja hänen tähtensä
pukeuduin tähän asuun voidakseni seurata häntä minne hyvänsä, niinkuin
nuoli suuntautuu maaliin tai niinkuin merimies pitää silmämääränään
pohjantähteä. Hän ei tiedä minun toiveistani muuta kuin sen, minkä
on voinut ymmärtää nähdessään muutamia kertoja matkan päästä, kuinka
silmäni ovat vuodattaneet kyyneliä. Tunnettehan te, arvoisa herra,
vanhempieni varallisuuden ja jalosukuisuuden ja tiedätte, että minä
olen heidän ainoa perillisensä; jos nämä seikat mielestänne puhuvat
riittävästi sen puolesta, että te rohkenette tehdä minut täysin
onnelliseksi, niin ottakaa minut heti pojaksenne; ja ellei isäni,
toisia tarkoituksia noudattaen, hyväksy tätä aarretta, jonka olen
osannut löytää, niin ajalla on suurempi voima kumota ja muuttaa asioita
kuin ihmisten tahdolla.

Niin sanottuaan rakastunut nuorukainen vaikeni, ja ylituomari joutui
häntä kuunnellessaan epäröinnin, hämmingin ja ihmetyksen valtaan,
osalta siksi, että oli kuullut Don Luisin ilmaisevan aikomustaan
niin älykkäällä tavalla, osaksi siitä syystä, ettei hän näin
ollen tietänyt, millaisen päätöksen tekisi niin äkillisessä ja
odottamattomassa asiassa. Niinpä hän ei vastannutkaan sen enempää,
vaan kehoitti nuorukaista toistaiseksi tyyntymään ja pidättämään
palvelijoitaan palaamasta kotiin sinä päivänä, jotta hän saisi
aikaa harkita, mikä olisi heille kaikille parasta. Don Luis suuteli
kiihkeästi hänen käsiään ja kasteli niitä kyynelillään, niin että se
olisi voinut hellyttää tylyimmänkin sydämen, ylituomarin sydämestä
puhumattakaan. Tämä älykäs mies oli jo oivaltanut, kuinka edullinen
ehdotettu avioliitto oli hänen tyttärelleen, mutta tahtoi kumminkin,
jos kävi päinsä, saada siihen suostumaan Don Luisin isän, jonka tiesi
tavottelevan poikaansa varten ylhäistä arvoa ja asemaa.

Sillävälin vieraat olivat tehneet sovinnon majatalon isännän kanssa,
olivat maksaneet hänelle, mitä hän vaati, pikemmin Don Quijoten
kehoitusten ja järkevien lausuntojen vuoksi kuin uhkausten tähden,
ja Don Luisin palvelijat odottivat, miten päättyisi keskustelu
ylituomarin kanssa ja millaisen päätöksen heidän isäntänsä tekisi.
Mutta paholainen, joka ei koskaan nuku, järjesti niin, että juuri sinä
hetkenä saapui majataloon se parturi, jolta Don Quijote oli riistänyt
Mambrinon kypärin ja Sancho Panza aasin valjaat vaihtaen ne oman
aasinsa varuksiin. Viedessään aasiansa talliin parturi huomasi Sancho
Panzan, joka parhaillaan korjasi jotakin kohtaa satulassa, tunsi hänet
heti nähtyään ja kävi pelkäämättä Sanchon kimppuun huutaen:

— Ahaa, te lurjus, joko teidät tavoitan! Antakaa takaisin minun
parranajovatini ja satulani ja kaikki minulta ryöstämänne varusteet!

Huomatessaan, että hänen kimppuunsa niin äkkiä hyökättiin, ja
kuullessaan lausutut solvaukset Sancho tarttui toisella kädellä
satulaan ja löi toisella parturia kasvoihin, niin että miehen suu
tulvahti verta täyteen; mutta parturi ei sittenkään päästänyt irti
satulaa, jonka tahtoi saaliikseen, vaan koroitti äänensä sellaiseksi
huudoksi, että kaikki majatalossa olevat riensivät luo kahakkaa ja
riitaa näkemään. Parturi huusi:

— Apuun, kuninkaan ja oikeuden nimessä; ei siinä kyllin, että tämä
varas ja maantierosvo ryöstää omaisuuteni, vaan hän aikoo vielä tappaa
minut!

— Valehtelette; — vastasi Sancho — minä en ole mikään maantierosvo,
sillä nämä saaliit voitti omikseen rehellisessä taistelussa herrani Don
Quijote.

Don Quijote oli jo tullut luo, oli erittäin tyytyväinen nähdessään,
kuinka hyvin hänen aseenkantajansa puolustautui ja hyökkäsi, piti häntä
siitä hetkestä lähtien kelpo miehenä ja päätti lyödä hänet ritariksi
ensimmäisessä tarjoutuvassa tilaisuudessa, koska hänestä tuntui, että
hän hyvin ritariksi kelpasi. Riidan kestäessä tuli parturi sanoneeksi
muun muassa:

— Hyvät herrat, tämä satula on minun niin varmasti kuin minun kerran
täytyy kuolla, ja minä tunnen sen niin hyvin kuin olisin itse sen
synnyttänyt. Ja tuolla tallissa on aasini, joka todistaa, etten
valehtele; jos ette usko, voitte koetella satulaa sen selkään;
ellei se sovi siihen kuin valettu, saatte sanoa minua konnaksi ja
kunniattomaksi. Eikä siinä kyllin: samana päivänä, jona se minulta
ryöstettiin, ryöstettiin minulta myös uusi messinkinen parranajovati,
jota en ollut vielä lainkaan käyttänyt ja joka maksoi kokonaisen
taalarin.

Don Quijote ei voinut olla siihen vastaamatta; hän asettui molempien
riitelevien väliin erottaen heidät toisistaan, laski satulan maahan,
niin että se oli siinä nähtävissä, kunnes totuus tulisi ilmi, ja sanoi:

— Teidän armonne, hyvät herrat, voivat ilmiselvästi nähdä, millaiseen
erehdykseen tämä kelpo aseenkantaja tekee itsensä vikapääksi
nimittäessään vadiksi sitä, mikä on ollut, on ja tulee olemaan
Mambrinon kypäri, jonka minä otin häneltä rehellisessä taistelussa
saaden sen lain ja oikeuden mukaan omakseni! Mitä satulaan tulee, en
puutu asiaan; tiedän vain sanoa, että aseenkantajani Sancho pyysi
minulta lupaa saada ottaa tuon voitetun pelkurin hevosen valjaat
koristaakseen niillä omaa ratsuansa ja että minä suostuin hänen
pyyntöönsä, minkä jälkeen hän ne otti; mitä taas tulee siihen, että
valjaat ovat muuttuneet kuormasatulaksi, en tiedä mitään muuta
syytä kuin tämän tavallisen: että sellaisia muodonmuutoksia nähdään
ritareille sattuvissa seikoissa. Kaiken tämän vakuudeksi mene sinä,
Sancho poikani, hakemaan se kypäri, jota tuo mies sanoo parturinvadiksi.

— Peijakas, herra, — sanoi Sancho — jos meillä ei ole mitään muuta
todistusta asiamme puolesta kuin se jonka teidän armonne mainitsee,
niin Malinen kypäri on parturinvati yhtä varmasti kuin tämän kelpo
miehen valjaat ovat aasinsatula!

— Tee, mitä käsken; — virkkoi Don Quijote — ei suinkaan kaikki, mitä
tässä linnassa tapahtuu, ole noituutta.

Sancho meni hakemaan vatia ja toi sen. Sen nähdessään Don Quijote otti
sen käteensä ja sanoi:

— Nyt teidän armonne saavat nähdä, kuinka julkea tuo aseenkantaja
on uskaltaessaan väittää, että tämä on parturinvati eikä minun
mainitsemani kypäri, ja minä vannon sen ritarikunnan nimessä, johon
kuulun, että tämä on sama kypäri, jonka minä häneltä otin, ja etten
ole mitään siihen lisännyt enkä mitään ottanut siitä pois.

— Se on aivan varmaa; — sanoi nyt Sancho — sillä siitä lähtien,
kun herrani sen valloitti, aina tähän saakka hän ei ole ollut sen
kanssa useammassa kuin yhdessä ainoassa taistelussa, kun hän vapautti
onnettomat kahlevangit, ja silloin hänen ei olisi käynytkään hyvin,
ellei hänellä olisi ollut tätä vatikypäriä, sillä siinä tilaisuudessa
sateli kiviä niin ettei paremmasta apua.




Viidesviidettä luku,

jossa lopullisesti selvitetään Mambrinon kypäriä ja aasinsatulaa
koskeva epäilys ja kerrotaan täysin totuudenmukaisesti muita sattuneita
seikkailuja.


— Mitä arvelevat teidän armonne, arvoisat herrat, — sanoi parturi
— siitä, mitä nämä hienot miehet vakuuttavat, yhä itsepintaisesti
väittäessään, ettei tämä ole parturinvati, vaan että se on kypäri?

— Sille, joka muuta väittää, — virkkoi Don Quijote — minä opetan, että
hän valehtelee, jos hän on ritari, ja että hän valehtelee vielä tuhat
kertaa enemmän, jos hän on aseenkantaja.

Meidän parturimme, mestari Nicolas, joka oli kuulemassa tätä kaikkea
ja hyvin tunsi Don Quijoten mielenlaadun, halusi rohkaista hänen
mieletöntä ajatustaan ja jatkaa pilaa, jotta kaikki saisivat nauraa, ja
sanoi toisen parturin puoleen kääntyen:

— Herra parturi tai mikä lienettekään, tietäkää, että minäkin harjoitan
teidän ammattianne, että olen saanut mestarinkirjat jo kolmattakymmentä
vuotta sitten ja tunnen erittäin hyvin kaikki parturintoimessa käytetyt
välineet ilman yhtäkään poikkeusta; ja olenpa vielä nuoruuteni
aikana ollut sotilaana, joten tiedän myös mikä on kypäri, mikä
ryntäyslakki ja mikä oikea silmikolla varustettu kypäri, ja samoin
tunnen muut sotalaitokseen kuuluvat seikat, nimittäin sotilaitten
erilaiset varukset. Ja minä väitän, antaen kaiken kunnian paremmalle
asiantuntemukselle ja aina taipuen noudattamaan toisten parempaa
ymmärrystä, että se esine, joka meillä on tässä edessämme ja jota tämä
hyvä herra pitää kädessään, ei ainoastaan ei ole mikään parturinvati,
vaan on niin kaukana siitä kuin valkoinen mustasta ja totuus valheesta.
Väitän myös, ettei se, vaikka onkin kypäri, ole mikään täysi kypäri.

— Eipä tietenkään, — sanoi Don Quijote — sillä siitä puuttuu toinen
puoli, nimittäin leuansuojus.

— Niin on laita — sanoi kirkkoherra, joka oli jo ymmärtänyt ystävänsä
parturin tarkoituksen.

Samaa vakuuttivat Cardenio, Don Fernando ja hänen seuralaisensa, ja
ylituomarikin olisi osaltaan auttanut pilanteossa, ellei hänelle olisi
antanut niin paljon ajattelemisen aihetta Don Luisin asia; mutta hänen
vakavat ajatuksensa kiinnittivät hänen mieltään siinä määrässä, että
hän suuntasi tuohon leikinlaskuun vain vähän tai ei yhtään huomiota.

— Jumala minua auttakoon! — sanoi nyt pilan esineeksi joutunut parturi.
— Kuinka voivat niin monet ylhäiset herrat väittää, ettei tämä ole
parranajovati, vaan että se on kypäri? Tämä tuntuu sellaiselta
seikalta, että se voisi ihmetyttää kokonaista yliopistoa, olivatpa sen
jäsenet kuinka älykkäitä tahansa. Mutta riittäköön. Jos tämä vati on
kypäri, niin tämän aasinsatulan täytyy myös olla hevosensatula, kuten
tämä herra sanoi.

— Minusta se näyttää aasinsatulalta, virkkoi Don Quijote — mutta
sanoinhan jo, etten sekaannu siihen asiaan.

— Onko se aasin- vai hevosensatula, — virkkoi kirkkoherra — riippuu
yksinomaan siitä, mitä herra Don Quijote sanoo; kaikki nämä herrat ja
minä myönnämme hänelle etusijan tällaisissa ritariasioissa.

— Totisesti, hyvät herrat, — lausui Don Quijote — minulle on tapahtunut
tässä linnassa niinä molempina kertoina, jotka olen täällä asunut,
niin paljon merkillisiä seikkoja, etten uskalla lausua mitään
varmaa mistään, mitä minulta voidaan tiedustella siinä esiintyvistä
seikoista, sillä otaksun, että kaikki, mitä täällä tapahtuu, on
noituutta. Ensimmäisellä kerralla minua kovin ahdisti eräs täällä
asustava noiduttu mauri, ja Sancho joutui myös kärsimään toisten tuon
maurin joukkueeseen kuuluvien tähden, ja tänä yönä minä riipuin tästä
käsivarresta lähes kaksi tuntia; en tiedä, miten tulinkaan joutuneeksi
siihen onnettomuuteen. Jos siis minulta nyt vaaditaan lausuntoa niin
sekavassa asiassa, on vaara tarjona, että teen äkkipikaisen päätöksen.
Mitä tulee siihen, että tämän väitetään olevan parturinvati eikä
kypäri, olen siihen jo vastannut; jos taas on ratkaistava, onko
tämä aasin- vai hevosensatula, en uskalla lausua mitään lopullista
mielipidettä, vaan jätän sen kokonaan armollisten herrojen hyvän
harkinnan varaan; voihan olla niin, etteivät tämän paikan noituudet
ollenkaan koske teitä, koska te ette ole ritareiksi lyötyjä niinkuin
minä, joten teidän arvostelukykynne on vapaa ja te voitte harkita tämän
linnan seikkoja sellaisina kuin ne ovat todella ja totuudenmukaisesti
eikä sellaisina kuin ne minulle ilmenevät.

— Aivan varmaan — vastasi siihen Don Fernando — herra Don Quijote nyt
lausui aivan oikein sanoessaan, että tässä tapauksessa ratkaisu kuuluu
meille, ja jotta meneteltäisiin perusteellisemmin, annan herrojen
äänestää salaisesti ja ilmoitan sitten tuloksen yksityiskohtaisesti ja
selvästi.

Niille, jotka tunsivat Don Quijoten mielenlaadun, tämä antoi aihetta
loppumattomaan nauruun, mutta niistä, jotka eivät sitä tunteneet,
se näytti maailman suurimmalta hulluudelta, varsinkin Don Luisin
neljästä palvelijasta, samoin Don Luisista itsestään ja kolmesta muusta
matkustajasta, jotka olivat sattuneet saapumaan majataloon ja näyttivät
olevan järjestyksenvalvojia, kuten todella olivatkin. Mutta pahimmin
joutui suunniltaan parturi, jonka parranajovati oli siinä hänen omien
silmiensä edessä muuttunut Mambrinon kypäriksi ja joka varmaan uskoi,
että hänen aasinsatulansakin muuttuisi upeaksi hevosensatulaksi. Mutta
kaikki nauroivat nähdessään, kuinka Don Fernando kiersi ottamassa ääniä
toiselta toisensa jälkeen, korvaan kuiskaamalla kehoittaen heitä salaa
ilmoittamaan, oliko se kalleus, josta oli niin kovin kiistelty, aasin-
vai hevosensatula. Saatuaan kaikkien niitten äänet, jotka tunsivat Don
Quijoten, hän sanoi kuuluvasti:

— Seikka on nyt se, hyvä mies, etten jaksa kerätä enempää ääniä, sillä
minä huomaan, että joka ainoa, jolta tiedustelen, mitä tietää haluan,
sanoo olevan mieletöntä väittää, että tämä on aasinsatula, koska se on
hevosen, vieläpä jalorotuisen hevosen satula; teidän siis tulee malttaa
mielenne, sillä teistä ja teidän aasistanne huolimatta se on sittenkin
hevosen- eikä aasinsatula, ja te olette esittänyt sekä valituksenne
että todistuksenne erittäin huonosti.

— Kiellettäköön minulta taivaan autuus, — sanoi parturi parka —
ellette te, armolliset herrat, erehdy, ja niin totta kuin sieluni
kerran tulee Jumalan eteen, niin totta tämä näyttää minusta aasin-
eikä hevosensatulalta. Mutta laki on niin kuin se... en sano enempää:
mutta minä en totisesti ole päissäni, sillä en ole ottanut tänään vielä
suuhuni mitään muuta kuin syntisiä sanoja.

Parturin typerä puhe nauratti kuulijoita yhtä paljon kuin Don Quijoten
hullutukset. Tämä virkkoi nyt:

— Tässä ei ole muuta tehtävää kuin että jokainen ottaa omansa;
Jumalalta kaikki lahjat tulevat, ja pyhän Pietarin on pakko antaa
siunauksensa.

Eräs Don Luisin palvelijoista sanoi:

— Ellei tämä ole sopimuksenmukaista pilaa, en voi saada itseäni
uskomaan, että niin ymmärtäväiset ihmiset, kuin kaikki läsnäolijat
ovat tai näyttävät olevan, rohkenevat sanoa ja vakuuttaa, ettei tämä
ole mikään parturinvati ja ettei tuo ole aasinsatula; koska kumminkin
huomaan niin väitettävän ja sanottavan, otaksun piilevän jotakin
salaperäistä siinä, että niin itsepintaisesti väitetään jotakin, mikä
ehdottomasti sotii itse todellisuuden ja kokemuksen antamaa todistusta
vastaan, sillä minulle ei... vieköön (hän kirosi karkeasti) pidä
uskotella eikä minua saada uskomaan, vaikka kaikki maan päällä elävät
ihmiset uskottelisivat, ettei tämä ole parturinvati ja ettei tuo ole
aasinsatula.

— Saattaisihan se yhtä hyvin olla aasintamman satula — sanoi
kirkkoherra.

— Se on samantekevää, — sanoi palvelija — sillä eihän asia siitä
riipu, vaan siitä, onko se vai ei aasinsatula, kuten armolliset herrat
väittävät.

Tämän kuuli eräs äsken saapunut järjestyksenvalvoja, joka oli ollut
koko kiistan ja väittelyn todistajana. Hän sanoi harmistuneena ja
vihoissaan:

— Se on aasinsatula niin totisesti kuin minun isäni, ja se, joka muuta
väittää tai on väittänyt, on varmaan päissään kuin käki.

— Te valehtelette kuin kehno lurjus — vastasi Don Quijote.

Hän kohotti peitsikorentonsa, jota ei koskaan laskenut kädestään,
ja suuntasi miehen kalloon sellaisen iskun, että tämä olisi varmaan
kaatunut maahan, ellei olisi ehtinyt väistää. Peitsi särkyi kappaleiksi
iskiessään maahan, ja toiset järjestyksenvalvojat, nähdessään niin
pahoin pideltävän toveriaan, koroittivat äänensä pyytäen auttamaan
Pyhää Veljeskuntaa.

Majatalon isäntä, joka kuului tähän veljeskuntaan, lähti heti
noutamaan sauvaansa ja miekkaansa ja liittyi tovereihinsa. Don Luisin
palvelijat piirittivät herransa, jottei hän pääsisi pakenemaan hälinän
kestäessä; parturi, joka huomasi koko talon olevan mullin mallin,
tarttui jälleen aasinsa satulaan, ja samoin teki Sancho, Don Quijote
tarttui miekkaansa ja hyökkäsi järjestyksenvalvojain kimppuun, Don Luis
huusi palvelijoilleen kehoittaen heitä jättämään hänet ja auttamaan
Don Quijotea sekä Cardenioa ja Don Fernandoa, jotka molemmat olivat
Don Quijoten puolella, kirkkoherra huusi, majatalon emäntä kiljui,
hänen tyttärensä päästi valitushuutoja, Maritornes itki, Dorotea oli
peloissaan, Luscinda jännityksen vallassa, ja Doña Clara oli pyörtynyt.
Parturi kuritti Sanchoa, Sancho pieksi parturia, Don Luis, jonka
käsivarteen eräs hänen palvelijansa oli uskaltanut tarttua, jottei hän
lähtisi pakoon, löi miestä kasvoihin, niin että hänen suunsa purskahti
verta täyteen, ylituomari asettui Don Luisin puolelle, Don Fernando oli
saanut alleen erään järjestyksenvalvojan ja mittaili jaloillaan hänen
ruumistaan mielin määrin, majatalon isäntä huusi taas entistä kovemmin
pyytäen auttamaan Pyhää Veljeskuntaa, ja niin oli koko majatalo täynnä
itkua, huutoja, kiljahduksia, sekamelskaa, pelkoa, vapistusta, tuskaa,
miekaniskuja, korvapuusteja, lyöntejä, potkuja ja verenvuodatusta. Ja
keskellä tätä sekasortoa, meteliä ja häiriötä sukelsi Don Quijoten
mieleen eräs vanha muisto: hän huomasi yhtäkkiä joutuneensa Agramanten
leiriin ja huusi äänellä, joka kuului majatalon joka loukkoon:

— Hillitkää itsenne kaikki, pistäkää miekkanne tuppeen, tyyntykää,
kuunnelkaa minua, jos haluatte jäädä henkiin.

Tuon äänekkään huudon kuullessaan kaikki lakkasivat tappelemasta, ja
hän jatkoi:

— Enkö jo sanonut teille, hyvät herrat, että tämä linna on noiduttu
ja että siinä varmaan asuu legio perkeleitä? Sen vakuudeksi saatte
nyt nähdä omin silmin, kuinka Agramanten leirin[38] eripuraisuus
on siirtynyt tänne meidän keskuuteemme. Katsokaa, kuinka tuossa
taistellaan miekasta, tässä hevosesta, tuolla kotkasta, täällä
kypäristä, ja niin me kaikki taistelemme ollenkaan ymmärtämättä
toisiamme. Tulkaa siis, armollinen herra ylituomari ja armollinen herra
kirkkoherra; toinen teistä olkoon kuningas Agramante ja toinen kuningas
Sobrino, ja rakentakaa te rauha meidän keskuuteemme, sillä onhan
Jumalan kaikkivaltiaan nimessä suuri häpeä, että näin monet ylhäiset
henkilöt kuin me tässä surmaavat toisiaan niin mitättömien seikkojen
vuoksi.

Järjestyksenvalvojat, jotka eivät ymmärtäneet Don Quijoten puhetta ja
olivat joutuneet Don Fernandon, Cardenion ja hänen kumppaneittensa
pahoinpitelemiksi, eivät tahtoneet tyyntyä; parturi sitävastoin
rauhoittui, sillä hän oli tappelussa tärvellyt partansa ja
aasinsatulan; Sancho totteli isäntänsä pienintäkin käskyä, niinkuin
kelpo palvelijan tulee; Don Luisin neljä palvelijaa olivat hekin
rauhallisia, koska näkivät, ettei koko meteli ollenkaan heitä
koskenut; majatalon isäntä yksin yhä vaati, että oli kuritettava tuota
hävytöntä hullua, joka lakkaamatta sai aikaan epäjärjestystä hänen
majatalossaan. Vihdoin meteli tyyntyi siksi kerraksi, ja Don Quijoten
mielikuvituksessa jäi aasinsatula hevosensatulaksi, parturinvati
kypäriksi ja majatalo linnaksi hamaan tuomiopäivään saakka.

Kun siis nyt ylituomarin ja kirkkoherran kehoituksesta kaikki olivat
tyyntyneet ja päässeet sovintoon, alkoivat Don Luisin palvelijat
taas vaatimalla vaatia häntä lähtemään heidän mukanaan, ja hänen
neuvotellessaan heidän kanssaan ylituomari keskusteli Don Fernandon,
Cardenion ja kirkkoherran kanssa, mitä pitäisi näin ollen tehdä,
kertoen heille koko asian ja mitä Don Luis oli hänelle sanonut. Vihdoin
päätettiin, että Don Fernando sanoisi Don Luisin palvelijoille,
kuka hän oli, ja ilmoittaisi haluavansa viedä Don Luisin mukanaan
Andalusiaan, missä hänen veljensä markiisi ottaisi Don Luisin vastaan
niin kohteliaasti kuin hänen arvonsa edellytti; Don Luisin aikeista
näet kävi selvästi ilmi, ettei hän nyt suostunut palaamaan isänsä
silmien eteen, vaikka hänet hakattaisiin kappaleiksi. Kun siis
palvelijat olivat saaneet tietää, kuinka ylhäinen mies oli Don Fernando
ja millaiset Don Luisin aikeet olivat, he sopivat keskenään siitä, että
kolme heistä palaisi kotiin kertoma isännälle, mitä oli tapahtunut, ja
neljäs jäisi palvelemaan Don Luisia ja pysyisi hänen luonaan, kunnes
toiset tulisivat häntä hakemaan tai saataisiin kuulla, mitä hänen
isänsä käski tehdä. Tällä tavalla arvovaltainen Agramante ja viisas
kuningas Sobrino saivat riidan ja metelin tyyntymään. Mutta huomattuaan
joutuneensa häviölle ja häpeään ja nähdessään, kuinka huonon sadon
oli saanut siitä, että oli yllyttänyt kaikki nämä ihmiset sellaiseen
sekamelskaan ja hämmennykseen, kaiken sovun vihollinen ja rauhan
alinomainen häiritsijä päätti yrittää vielä kerran, kiihtämällä uusia
riitoja ja uutta levottomuutta.

Seikka näet oli se, että järjestyksenvalvojat tosin tyyntyivät
huomattuaan, kuinka ylhäistä väkeä olivat ne henkilöt, joiden kanssa
he olivat tapelleet, ja vetäytyivät pois taistelun melskeestä, koska
arvasivat, että joutuisivat siinä häviölle, kävi miten kävi; mutta eräs
heistä, se, jota oli piessyt ja jaloillaan pehmittänyt Don Fernando,
sattui muistamaan, että hänen matkassaan olevien vangitsemismääräysten
joukossa, jotka koskivat erinäisiä rikoksentekijöitä, oli eräs Don
Quijotea koskeva; Pyhä Veljeskunta näet oli käskenyt vangita hänet
siitä syystä, että hän oli päästänyt vapaiksi kaleerivangit, joten
Sanchon pelko nyt osoittautui varsin oikeaksi. Tuon muistettuaan hän
tahtoi saada varmuuden siitä, sopivatko mainitut tuntomerkit Don
Quijoteen, otti povestaan pergamentin, löysi etsimänsä määräyksen ja
alkoi lukea sitä varsin hitaasti; hän näet ei ollut mikään taitava
lukija. Sanan luettuaan hän aina suuntasi katseensa Don Quijoteen,
vertasi vangitsemismääräyksessä olevia tuntomerkkejä Don Quijoten
purreisiin ja havaitsi hänet aivan epäilemättä siksi mieheksi, jota
määräys koski. Saatuaan siitä varmuuden hän kääri pergamenttinsa
kokoon, otti vangitsemismääräyksen vasempaan käteensä, tarttui oikealla
Don Quijoten kaulukseen niin lujasti, että tämä tuskin voi hengittää,
ja lausui raikuvalla äänellä:

— Auttakaa Pyhää Veljeskuntaa! Ja jos tahdotte nähdä, että minulla on
oikeus sitä vaatia, lukekaa tämä vangitsemismääräys, jossa käsketään
ottaa kiinni tämä maantierosvo.

Kirkkoherra otti vangitsemismääräyksen ja näki siitä, että
järjestyksenvalvoja puhui totta ja että tuntomerkit hyvin sopivat
Don Quijoteen; mutta tämä, huomatessaan joutuneensa sellaisen kehnon
moukan pahoinpideltäväksi kerrassaan raivostui, ihan luita ja ytimiä
myöten, tarttui kaikin voimin molemmilla käsillään järjestyksenvalvojan
kurkkuun, ja tämä olisi varmaan heittänyt henkensä, ennenkuin Don
Quijote olisi irroittanut käsiään, elleivät hänen kumppaninsa olisi
tulleet avuksi. Majatalon isäntä, jonka välttämättä täytyi auttaa
virkaveljiänsä, riensi heti häntä puolustamaan. Nähdessään miehensä
jälleen taistelun temmellyksessä emäntä koroitti taas äänensä, ja
siihen yhtyivät heti Maritornes ja emännän tytär rukoillen taivasta ja
läsnäolijoita auttamaan. Nähdessään, mitä tapahtui, Sancho sanoi:

— Jumaliste, on ihan totta, mitä isäntäni sanoo tämän linnan
noituudesta, sillä eihän täällä saa elää hetkeäkään rauhassa!

Don Fernando erotti järjestyksenvalvojan ja Don Quijoten, ja molemmat
olivat iloissaan, kun hän irroitti heidän kätensä, jotka pitelivät
kiinni toisen nutun kauluksesta ja toisen kurkusta lujin ottein;
mutta järjestyksenvalvojat eivät sittenkään lakanneet vaatimasta
vankiaan ja kehottamasta toisia heitä auttamaan ja luovuttamaan miehen
sidottuna ilman ehtoja heidän haltuunsa, koska olivat velvolliset siten
palvelemaan kuningasta ja Pyhää Veljeskuntaa, jonka puolesta he jälleen
anoivat apua ja tukea saadakseen vangituksi tuon ryövärin, sissin
ja maantierosvon. Tuon kuultuaan Don Quijote nauroi ja sanoi aivan
tyynesti:

— Käy päin, sinä typerä ja alhainen väki! Kutsutteko maantierosvoksi
häntä, joka vapauttaa kahlehdittuja, päästää irti sidottuja, tulee
onnettomien avuksi, nostaa langenneita ja auttaa oikeuksiinsa
sorronalaisia? Sinä roskaväki, alhaisen ja kehnon ymmärryksenne vuoksi
te ansaitsette, ettei taivas teille ilmaise vaeltavaan ritaristoon
sisältyvää korkeata arvoa eikä salli teidän oivaltaa, kuinka suureen
syntiin ja tietämättömyyteen teette itsenne vikapäiksi, kun ette
syvästi kunnioita kenen hyvänsä vaeltavan ritarin pelkkää varjoa
ja sitä enemmän häntä itseään, kun hän on läsnä! Tulkaa tänne, te
kiertelevät roistot, jotka ette ole mitään järjestyksenvalvojia,
vaan oikeita maantierosvoja Pyhän Veljeskunnan luvalla, ja sanokaa
minulle, kuka oli se hölmö, joka allekirjoitti minunlaistani ritaria
koskevan vangitsemismääräyksen? Kuka oli se, joka ei tietänyt,
etteivät vaeltavat ritarit ole minkään tuomioistuimen alaisia, vaan
että miekka on heidän lakinsa, miehuus heidän oikeutensa ja heidän
oma tahtonsa heidän ohjenuoransa? Kuka oli se mielenvikainen, kysyn
vieläkin, joka ei tietänyt, ettei ole olemassa mitään aateliskirjaa,
joka antaa haltialleen niin paljon etu- ja erioikeuksia kuin vaeltava
ritari niitä saa sinä päivänä, jona hänet lyödään ritariksi ja hän
antautuu suorittamaan ankaraa ritaritointansa? Kuka vaeltava ritari
on milloinkaan maksanut manttaaliveroa, kauppaveroa, morsiusveroa,
kuninkaanveroa, tie- tai siltamaksuja? Onko yksikään räätäli ottanut
häneltä maksua hänelle valmistamistaan vaatteista? Onko kukaan
linnanherra, saatuaan hänet linnaansa vieraaksi vaatinut häntä
maksamaan, mitä hän on siellä nauttinut? Eivätkö kaikki kuninkaat ole
kutsuneet häntä pöytäänsä? Eikö joka ainoa neito ole häneen rakastunut
ja antautunut kokonaan hänen tahtonsa ja mielihalunsa alaiseksi? Ja
vielä viimeiseksi: milloin on maailmassa ollut, missä on tai tulee
olemaan sellainen vaeltava ritari, joka ei ole kyllin miehuullinen
antaakseen yksinään neljäsataa selkäsaunaa neljällesadalle tuollaiselle
maankiertäjälle, jotka asettuvat hänen tielleen?




Kuudesviidettä luku,

jossa kerrotaan merkillisestä seikkailusta järjestyksenvalvojien kanssa
ja urhean ritarimme Don Quijoten ankarasta vihanvimmasta.


Don Quijoten niin puhuessa kirkkoherra koki vakuuttaa
järjestyksenvalvojille, että Don Quijote oli järjiltään, kuten he
voivat nähdä hänen teoistaan ja sanoistaan, ja ettei heillä ollut
aihetta ryhtyä asiassa enempiin toimenpiteisiin, koska heidän, jos
vangitsisivatkin tämän hullun ja veisivät mukanaan, kuitenkin olisi
aivan pian pakko päästää hänet irti. Siihen vastasi se mies, jolla
oli vangitsemismääräys, ettei ollut hänen asiansa arvostella, oliko
Don Quijote hullu, vaan tehdä mitä hänen esimiehensä oli käskenyt;
kun hänet vain olisi vangittu, saisivat päästää hänet irti vaikka
kolmesataa kertaa.

— Tällä kertaa — sanoi kirkkoherra — ette kumminkaan taida saada häntä
mukaanne, eikä hän suostu lähtemään, mikäli minä asiaa ymmärrän.

Kirkkoherra osasi puhua heille niin vakuuttavasti, ja Don Quijote
osasi tehdä niin paljon hullutuksia, että järjestyksenvalvojat
olisivat olleet hullumpia kuin hän, elleivät olisi ymmärtäneet, mikä
Don Quijotea vaivasi. He siis katsoivat parhaaksi tyyntyä, vieläpä
käydä välittäjiksi rauhaa solmittaessa parturin ja Sancho Panzan
välille, jotka yhä aivan kiukkuisesti jatkoivat kiistaansa. Vihdoin
he oikeudenpalvelijoina saivat sovinnon syntymään ja ratkaisivat
asian erotuomareina sillä tavalla, että kumpikin puoli oli, ellei
aivan tyytyväinen, niin ainakin jossakin määrin tyydytetty; he näet
vaihtoivat satuloita, mutta ei valjasvöitä eikä päitsiä. Mambrinon
kypäriin nähden asia järjestyi siten, että kirkkoherra maksoi salaa ja
Don Quijoten tietämättä parturinvadista kahdeksan reaalia, ja parturi
antoi hänelle siitä kuitin luvaten olla esittämättä mitään enempiä
vaatimuksia nyt ja milloinkaan, iankaikkisesta iankaikkiseen, amen. Kun
siis oli saatu taukoamaan nämä kaksi kiistaa, jotka olivat tärkeimmät
ja pahimmat, oli vielä saatava aikaan, että Don Luisin palvelijat
suostuisivat siihen, että kolme heistä palaisi kotiin ja yksi lähtisi
seuraamaan isäntäänsä, minne Don Fernando aikoi hänet viedä; ja suopea
kohtalo ja parempi onni, joka nyt oli alkanut taittaa peistä ja kumota
vaikeuksia majatalossa oleskelevien rakastavaisten ja urhoollisten
hyväksi, suvaitsi saattaa asian päätökseen ja onnelliseen loppuun,
sillä palvelijat tyytyivät kaikin puolin Don Luisin tahtoon. Siitä
Doña Clara ilahtui niin, että jokaisen, joka silloin katseli hänen
kasvojansa, täytyi havaita hänen sielunsa riemu. Zoraida tosin ei
ollut oikein ymmärtänyt kaikkia näkemiään tapahtumia, mutta hän painui
murheelliseksi ja taas ilahtui aina, sen mukaan, millaisia ilmeitä
näki toisten kasvoissa, varsinkin espanjalaisena kasvoissa, joihin
hän alinomaa suuntasi katseensa kiintyneenä häneen koko sielullaan.
Majatalon isäntä, jolta ei ollut jäänyt havaitsematta kirkkoherran
parturille antama lahja ja korvaus, vaati nyt maksua Don Quijoten
oleskelusta sekä tärvellyistä nahkaleileistään ja maahan vuodatetusta
viinistä, vannoen, ettei Rocinante eikä Sanchon aasi pääsisi lähtemään
majatalosta, ennenkuin hänen saatavansa oli maksettu viimeistä ropoa
myöten. Kirkkoherra kuitenkin järjesti asian, ja Don Fernando maksoi
laskun, vaikka ylituomari tarjoutui hänkin varsin mielellään sen
suorittamaan; ja nyt olivat kaikki rauhallisia ja tyytyväisiä, niin
ettei majatalo enää näyttänyt Agramanten eripuraiselta leiriltä, kuten
Don Quijote oli sanonut, vaan siinä vallitsi sellainen rauha ja tyyneys
kuin Rooman valtakunnassa keisari Augustuksen ajalla. Ja yleinen
mielipide oli, että kaikesta tästä saatiin kiittää herra kirkkoherran
erinomaista hyväntahtoisuutta ja suurta kaunopuheisuutta sekä Don
Fernandon verratonta auliutta.

Kun Don Quijote nyt huomasi olevansa vapaa kaikista näistä kiistoista,
joihin hänen aseenkantajansa ja hän itse olivat joutuneet, näytti
hänestä sopivalta lähteä jatkamaan aloittamaansa matkaa ja saattaa
päätökseen se suuri seikkailu, johon hän oli kutsuttu ja valittu. Niin
hän meni päättävästi Dorotean luo ja polvistui hänen eteensä, mutta
tämä ei sallinut hänen puhua sanaakaan, ellei hän noussut. Don Quijote
totteli, nousi seisomaan ja sanoi:

— On aivan yleinen sananparsi, kaunis rouva, että uutteruus voittaa
kovan onnen, ja usein kokemus on tärkeissä seikoissa osoittanut,
että asianajajan into vie hyvään päätökseen epäilyttävänkin jutun;
mutta tämä totuus ei ilmene missään selvempänä kuin sodan askareissa,
missä voidaan nopeasti ja reippaasti toimien ehkäistä vihollisen
aikeet ja saavuttaa voitto, ennenkuin vastustaja ehtii varustautua
puolustautumaan. Minä sanon tämän kaikki, korkea ja kallis valtiatar,
koska minusta tuntuu, ettei viipymisemme tässä linnassa enää meitä
ollenkaan hyödytä, vaan voi koitua meille suureksi vahingoksi, kuten
varmaan saamme nähdä jonakin kauniina päivänä. Sillä kukapa tietää,
eikö teidän vihoiksenne, jättiläinen, ole jo nyt saanut salaisten ja
uutterain vakoilijain avulla tietää, että minä olen matkalla häntä
tuhoamaan, ja eikö hän, kun aika ja tilaisuus sallii, vetäydy jonkin
linnan tai linnoituksen suojaan, jota on mahdoton valloittaa ja jota
vastaan minun innokkaat yritykseni ja väsymättömän käsivarteni voima
ovat tehottomat? Ehkäiskäämme siis, valtiattareni, kuten jo sanoin,
omalla toiminnallamme hänen suunnitelmansa ja lähtekäämme heti matkaan
luottaen hyvään onneemme, sillä teidän korkeuttanne ei estä toivomaanne
onnea saavuttamasta mikään muu kuin se, etten ole vielä päässyt
kohtaamaan teidän vihamiestänne.

Don Quijote vaikeni, ei virkkanut enää mitään, vaan jäi varsin
rauhallisesti odottamaan kauniin prinsessan vastausta. Tämä vastasikin
hänelle ylhäiseen tapaan ja sovittaen esityksensä Don Quijoten tyyliin,
näin sanoen:

— Minä kiitän teitä, herra ritari, osoittamastanne halusta auttaa
minua suurissa vaikeuksissani, mikä sopii ritarille, joka tunnustaa
velvollisuudekseen ja kutsumuksekseen auttaa orpoja ja hädänalaisia,
ja suokoon taivas, että toivomuksemme, teidän ja minun, täyttyy, jotta
saatte nähdä maailmassa olevan kiitollisia naisia. Mitä lähtööni tulee,
tapahtukoon se nyt heti, sillä minä en tahdo mitään muuta kuin mitä te
tahdotte. Määrätkää minuun nähden aivan oman tahtonne ja mielihalunne
mukaan, sillä nainen, joka on kerran jättänyt teidän tehtäväksenne
itsensä suojelemisen ja uskonut teidän toimeksenne valtakuntansa
takaisin valloittamisen, ei suinkaan halua vastustaa, mitä teidän
viisautenne määrää.

— Jumalan nimeen siis — virkkoi Don Quijote. — Koska on niin laita,
että ylhäinen nainen alentuu minun edessäni, en tahdo jättää
käyttämättä tilaisuutta koroittaa hänet ja saattaa hänet hänen
perimälleen valtaistuimelle. Tapahtukoon siis lähtö mitä pikimmin,
sillä minua yllyttää toivomustani toteuttamaan ja matkaan lähtemään
vanha sananparsi, että viivyttelyssä piilee vaara, ja koska taivas
ei ole luonut eikä kadotus koskaan nähnyt ketään, joka voisi minua
säikyttää tai peloittaa, niin satuloi sinä, Sancho, Rocinante, valjasta
oma aasisi ja kuningattaren ratsu, sanokaamme jäähyväiset linnan
herralle sekä tälle herrasväelle ja lähtekäämme tästä nyt heti.

Sancho, joka oli ollut tätä kaikkea kuulemassa, pudisti päätään ja
sanoi:

— Armollinen herra, armollinen herra, kyläpahasessa ovat asiat
hullummin kuin miltä kuuluu; olkoon se sanottu tahtomatta loukata
kunniallisia naisia!

— Mitä voikaan olla huonosti missään kylässä tai missään maailman
kaupungissa, niin että siitä voisi minulle koitua vahinkoa, sinä lurjus?

— Jos teidän armonne suuttuu, — vastasi Sancho — niin minä vaikenen
ja jätän sanomatta, mitä olen velvollinen ilmoittamaan uskollisena
aseenkantajana ja mitä jokaisen hyvän palvelijan tulee herralleen
ilmoittaa.

— Sano mitä mielit, — virkkoi Don Quijote — kunhan vain sanojesi
tarkoituksena ei ole minun peloittaminen; jos itse pelkäät, voit
toimia niinkuin oma luontosi käskee, mutta minä, joka en pelkoa tunne,
noudatan toiminnassani oman olemukseni lakeja.

— Jumala minua armahtakoon, en minä sitä tarkoita, — vastasi Sancho
— vaan minusta näyttää aivan varmalta, että tämä rouva, joka sanoo
olevansa Micomicónin suuren valtakunnan kuningatar, ei ole se enempää
kuin oma äitini; jos näet hän olisi, mikä sanoo olevansa, ei hän
suinkaan olisi vähän väliä nokitusten erään tähän seuraan kuuluvan
herran kanssa, kun vain toiset eivät satu katsomaan ja silmä suinkin
välttyy.

Dorotea punastui kuullessaan, mitä Sancho sanoi, sillä totta oli, että
hänen puolisonsa Don Fernando oli muutamia kertoja toisten huomaamatta
huulillaan nauttinut hiukan sitä palkkaa, jonka hänen rakkautensa
ansaitsi (Sancho oli sen nähnyt, ja hänestä tuntui, että sellainen
vapaa käytös sopi paremmin jollekin ilonaiselle kuin niin suuren
valtakunnan kuningattarelle); mutta hän ei voinut eikä tahtonut vastata
Sancholle mitään, vaan antoi hänen jatkaa juttuaan. Sancho sanoi:

— Armollinen herra, minä sanon tämän vain varoitukseksi; jos näet
meidän kuljettuamme teitä ja polkuja ja vietettyämme huonoja öitä
ja vielä huonompia päiviä hän, joka nyt nauttii elämästään tässä
majatalossa, tulee riistämään meiltä vaivojemme hedelmän, ei kannata
kiirehtiä satuloimaan Rocinantea, kuormittamaan aasia ja valjastamaan
ratsua, vaan silloin on parempi jäädä paikoillemme, ja kehrätköön
narttu, joka on kehräämään pantu; me käymme aterialle.

Herra varjelkoon, kuinka hirmuisesti Don Quijote suuttui kuullessaan
aseenkantajansa sopimattomat sanat. Hän vihastui niin, että puhkesi
puhumaan vapisevalla äänellä ja änkyttävin kielin, silmien tuiskiessa
tulta.

— Voi sinä halpamainen lurjus, sinä järjetön, katala ja typerä
hölmö, sinä julkea, suurisuinen, häpeämätön panettelija ja solvaaja!
Uskallatko lausua sellaisia sanoja minun ja näitten korkea-arvoisten
naisten läsnäollessa ja rohkenetko päästää hulluun mieleesi sellaisia
häpeällisiä ja hävyttömiä ajatuksia? Mene pois minun näkyvistäni, sinä
luonnon epäsikiö, sinä valhesäkki, sinä petoksen varastohuone, sinä
konnuuden kuilu, sinä ilkeyksien keksijä, typeryyksien levittäjä,
sen kunnioituksen vihollinen, jota kuninkaallisille henkilöille on
osoitettava! Mene tiehesi äläkä tule enää minun silmieni eteen, ellet
mieli kokea minun vihaani!

Niin sanoessaan hän rypisti otsaansa, pullisti poskiaan, katsahteli
puolelle ja toiselle ja polki maata oikealla jalallaan, siten ilmaisten
mielessään kiehuvaa vihaa. Kuultuaan nuo sanat ja nähtyään herransa
vimmastuneet eleet Sancho säikähti ja oli niin peloissaan, että olisi
mielellään nähnyt maan heti avautuvan jalkojensa alla ja nielaisevan
hänet, eikä tietänyt muuta keinoa kuin kääntyä ja lähteä pois
vihastuneen herransa näkyvistä. Mutta älykäs Dorotea, joka jo hyvin
tunsi Don Quijoten mielenlaadun, sanoi hänelle häntä lepytellen:

— Älkää närkästykö, herra Murheellisen hahmon ritari, niistä
typeryyksistä, joita kelpo aseenkantajanne lausui, sillä voihan olla,
ettei hän lausunut niitä aiheettomasti, ja ottaen huomioon hänen hyvän
ymmärryksensä ja kristillisen omantuntonsa ei myöskään voi epäillä
hänen sanovan väärää todistusta kenestäkään, joten on aivan epäilemättä
uskottavaa, että tämän linnan ollessa aivan täynnä noituutta, kuten te,
herra ritari, itse sanotte, voisi olla mahdollista, tarkoitan, että
Sancho on sellaisen pirullisen vaikutuksen alaisena nähnyt, mitä sanoo
nähneensä ja mikä niin ankarasti loukkaa minun kunniaani.

‒ Minä vannon Jumalan kaikkivaltiaan nimessä, — virkkoi nyt Don Quijote
— että teidän korkeutenne on osunut aivan oikeaan ja että tuolle
syntiselle Sancholle on ilmestynyt jokin paha harhanäky, niin että
hän on nähnyt sellaista, mitä olisi ollut mahdoton nähdä muuten kuin
noituuden vuoksi; minä näet tiedän hyvin, kuinka kelvollinen ja viaton
tuo onneton mies on, voidakseni sanoa, ettei hän kykene lausumaan
väärää todistusta kenestäkään.

— Niin on asia ja sellaisena se pysyy; — virkkoi Don Fernando — ja
siitä syystä, herra Don Quijote, teidän armonne tulee antaa hänelle
anteeksi ja ottaa hänet takaisin suosionne helmaan, _sicut erat in
principio_,[39] ennenkuin sellaiset harhanäyt saivat hänet järjiltään.

Don Quijote lupasi antaa hänelle anteeksi, ja kirkkoherra meni hakemaan
Sanchoa, joka tuli aivan nöyränä, polvistui ja pyysi herransa kättä.
Don Quijote ojensi sen hänelle ja Sanchon sitä suudeltua antoi hänelle
siunauksensa sanoen:

— Nyt sinä varmaan täysin oivallat, Sancho poikani, kuinka totta on,
mitä olen sinulle jo monta kertaa sanonut, että tässä majatalossa
tapahtuu kaikki noituudesta.

— Sen minä uskon, — sanoi Sancho — lukuunottamatta poukotusta, joka
totisesti tapahtui aivan luonnollisella tavalla.

— Älä sitä usko; — vastasi Don Quijote — jos olisi ollut niin laita,
olisin kostanut sinun puolestasi sekä silloin että nyt; mutta minä en
kyennyt siihen silloin enempää kuin nytkään, enkä edes nähnyt ketään,
jolle olisin kostanut kärsimäsi solvauksen.

Kaikki halusivat nyt saada tietää, mikä tuo poukotus oli ollut, ja
majatalon isäntä kuvaili heille yksityiskohtaisesti Sancho Panzan
lentelyn. Se nauratti kovin kaikkia, mutta olisi Sanchoa pahasti
suututtanut, ellei hänen isäntänsä olisi jälleen vakuuttanut, että se
oli noituutta. Sanchon yksinkertaisuus ei kuitenkaan ollut koskaan niin
suuri, ettei hän olisi pitänyt selvänä ja varmana, kaikesta noituudesta
vapaana tosiasiana, että häntä olivat poukottaneet ilmielävät ihmiset
eivätkä mitkään uneksitut tai kuvitellut haamut, kuten hänen herransa
uskoi ja vakuutti.

Oli jo kulunut kaksi päivää, jotka tämä ylhäinen seura oli viettänyt
majatalossa, ja koska heistä nyt näytti olevan aika lähteä, ryhdyttiin
toimenpiteisiin, jotta kirkkoherra ja parturi voisivat kuljettaa
Don Quijoten kotiin, kuten halusivat, ja hankkia hänelle parannusta
hulluuteensa, Dorotean ja Don Fernandon tarvitsematta vaivautua
seuraamaan häntä hänen kotikyläänsä saakka jatkaen kuningatar
Minomicónan vapauttamisretkeä. Nyt päätettiin sopia erään ajomiehen
kanssa, joka sattui kulkemaan siitä ohi, että tämä kuljettaisi Don
Quijoten kotiin härkärattaillaan seuraavaan tapaan. Valmistettiin
ristikkäin yhteenliitetyistä rimoista eräänlainen häkki, joka oli
niin tilava, että Don Quijote siihen mukavasti mahtui, ja sitten
Don Fernando ja hänen toverinsa sekä Don Luisin palvelijat ja
järjestyksenvalvojat, joihin majatalon isäntäkin kuului, kaikki
peittivät kasvonsa ja pukeutuivat valhepukuun kirkkoherran määräyksen
ja neuvon mukaan, mikä milläkin tavalla, niin että Don Quijote ei
voinut tuntea heitä niiksi henkilöiksi, joita oli tässä linnassa
nähnyt. Kun se oli tehty, he lähtivät aivan hiljaa sinne, missä hän
nukkui leväten kestämistään taisteluista.

He tulivat ritarin luo, joka nukkui kaikessa rauhassa, osaamatta
ollenkaan pelätä sellaista hyökkäystä, kävivät häneen lujasti käsiksi
ja sitoivat hänen kätensä ja jalkansa niin hyvin, että hän äkkiä
herättyään ei voinut hievahtaakaan eikä tehdä mitään muuta kuin
ihmeissään ja hämmästyneenä katsella edessään olevia outoja naamoja.
Mutta samassa hänen aina toimelias ja järjetön mielikuvituksensa sai
hänet luulemaan, että kaikki nuo olennot olivat tämän noidutun linnan
aaveita ja että hän itse aivan varmaan oli noiduttu, koska ei voinut
liikahtaakaan puolustaakseen itseään, siis aivan täsmällisesti niin
kuin oli otaksunut käyvän kirkkoherra, koko tämän juonen järjestäjä.
Sancho yksin oli kaikkien läsnäolevien joukossa säilyttänyt ennallaan
oman ymmärryksensä ja oman hahmonsa. Vaikka ei paljoa puuttunut, että
häntäkin olisi vaivannut sama sairaus kuin hänen isäntäänsä, hän
sentään tunsi, keitä nuo kummannäköisiksi puetut henkilöt olivat, mutta
ei uskaltanut avata suutaan, ennenkuin saisi nähdä, kuinka tämä hänen
isäntänsä yllättäminen ja vangitseminen päättyisi. Don Quijote ei
hänkään virkkanut mitään, vaan odotti, mihin tämä hänen onnettomuutensa
johtaisi, ja päätökseksi tuli, että häkki kannettiin luo, hänet
suljettiin siihen ja rimat naulattiin kiinni niin lujasti, ettei niitä
hevin voinut irroittaa.

Sitten he nostivat häkin olkapäilleen, ja heidän huoneesta lähtiessään
kuului ääni, niin peloittava kuin suinkin voi saada kurkustaan
lähtemään parturi, ei aasinsatulan omistaja, vaan toinen. Se lausui:

— Oi sinä Murheellisen hahmon ritari! Älköön sinua huolestuttako
vankeus, jossa nyt olet, sillä se on välttämätön, jotta saadaan
pikemmin päätökseen seikkailu, johon sinun suuri urheutesi on saanut
sinut ryhtymään. Se tulee loppuun suoritetuksi, kun Manchan hirmuinen
jalopeura ja Toboson valkoinen kyyhkynen yhtyvät yhdeksi taivutettuaan
kumpikin korskan niskansa aviollisen liiton lempeään ikeeseen, josta
ennenkuulumattomasta yhtymyksestä urkenevat maailman valkeuteen urheat
jalopeuranpennut, varustettuina samanlaisilla raatelevilla kynsillä
kuin heidän urhoollinen isänsä. Ja tämä tulee tapahtumaan, ennenkuin
pakenevan nymfin vainooja[40] ehtii kahteen kertaan käydä tervehtimässä
taivaan säteileviä kuvioita nopeassa ja luonnollisessa juoksussaan. Ja
sinä, kaikkein jaloin ja kuuliaisin aseenkantaja, jolla on milloinkaan
ollut miekka vyöllään, parta leuassaan ja hajuaisti nenässään, älä
sinä kauhistu tai närkästy nähdessäsi, kuinka vaeltavan ritarikunnan
kukkaa kuljetetaan tällä tavalla sinun omien silmiesi edessä; jos näet
maailman luoja niin sallii, tulet aivan pian huomaamaan olevasi niin
ylhäinen ja ylennetty, ettet enää tunne itseäsi, ja ne lupaukset,
jotka sinulle on antanut hyvä herrasi, eivät suinkaan jää täyttymättä.
Ja minä vakuutan sinulle tietäjänaisen Valehtelijanan puolesta,
että palkkasi sinulle maksetaan, kuten itse tulet näkemään. Seuraa
sinä vain urhoollisen ja noidutun ritarin askelia, sillä on oikein
ja kohtuullista, että sinä lähdet sinne, missä on teidän molempien
tyyssija. Ja nyt Jumalan haltuun, sillä minun ei ole lupa sanoa
enempää; minä näet palaan paikkaan, jonka itse hyvin tiedän.

Lopettaessaan ennustustaan hän koroitti ääntänsä voimallisesti ja
hiljensi sen sitten niin lempeäksi, että nekin, jotka olivat tässä
pilanteossa osallisina, melkein uskoivat, että se, mitä he kuulivat,
oli totta.

Kuultu ennustus valoi Don Quijoten mieleen lohdutusta, sillä
hän käsitti heti täydellisesti sen merkityksen ja ymmärsi, että
hänelle luvattiin pääsy pyhään ja lailliseen avioliittoon rakkaan
Dulcinea Tobosolaisensa kanssa, jonka siunatusta kohdusta tulisivat
päivän valkeuteen jalopeuranpennut, hänen omat lapsensa, Manchan
iankaikkiseksi kunniaksi. Hän uskoi tuon kaiken lujasti ja vakaasti,
koroitti äänensä, huokasi voimallisesti ja lausui:

— Oi sinä, olitpa kuka tahansa, joka olet ennustanut minulle niin
paljon hyvää! Minä rukoilen sinua pyytämään puolestani sitä viisasta
noitaa, jonka huolena ovat minun asiani, ettei hän salli minun tuhoutua
tässä vankeudessa, johon nyt olen joutunut, ennenkuin näen täyttyneinä
ne ilahduttavat ja verrattomat lupaukset, joita tässä on minulle
annettu; jos niin käy, pidän vankeuteni vaivoja ylimpänä onnena, näitä
jäsenteni ympärille kierrettyjä kahleita lohtunani, ja tämä sija,
johon minut lasketaan, ei ole minulle mikään tuima taistotanner,
vaan pehmeä makuupaikka ja auvoisa morsiusvuode. Ja mitä tulee
aseenkantajani Sancho Panzan lohduttamiseen, luotan hänen kuntoonsa
ja moitteettomuuteensa niin, etten usko hänen minua jättävän myötä-
eikä vastoinkäymisessä; jos näet kävisi niin, että hänen tai minun
kovan onneni vuoksi en voisi antaa hänelle sitä saarta tai jotakin
samanarvoista, minkä olen hänelle luvannut, ei hän missään tapauksessa
jää ilman palkkaa, sillä jo tehdyssä testamentissani olen määrännyt,
mitä hänelle tulee antaa, ei hänen monien ja hyvien palvelustensa, vaan
minun varallisuuteni mukaan.

Sancho Panza kumarsi erittäin kohteliaasti ja suuteli hänen molempia
käsiään; hän näet ei voinut suudella toista, koska molemmat oli sidottu
yhteen.

Sitten kummitukset nostivat häkin olkapäilleen ja sijoittivat sen
härkärattaille.




Seitsemäsviidettä luku.

Kertomus siitä, kuinka Don Quijote Manchalainen ihmeellisellä tavalla
noiduttiin, ja muista merkillisistä tapahtumista.


Huomattuaan joutuneensa siten häkkiin suljetuksi ja rattaille
sijoitetuksi Don Quijote lausui:

— Lukuisia ja ylen merkillisiä historioita olen lukenut vaeltavista
ritareista, mutta milloinkaan en ole lukenut, en nähnyt enkä kuullut,
että vaeltavia ritareita kuljetetaan tällä tavalla ja niin vitkaan kuin
näiden laiskojen ja hitaiden elukkain vauhti edellyttää, sillä heitä
kuljetetaan yleensä ilmojen teitä, ihmeen nopeasti, jossakin taajassa
ja tummassa pilvessä, tulisissa vaunuissa tai jonkin hippogryfin
tai muun sellaisen eläimen selässä; mutta minua kuljetetaan nyt
härkärattailla, ja se saa minut totisesti aivan ymmälle! Mutta saattaa
olla, että nykyaikaiset ritariseikat ja noituudet tapahtuvat toisin
kuin entiset. Ja mahdollista myös, koska minä olen aivan uudenlainen
ritari maailmassa ja ensimmäinen, joka on herättänyt jälleen eloon
seikkailevan ritarikunnan jo unhoon vaipuneen toimen, että äskeisimpinä
aikoina on keksitty toisenlaisia noituuksia ja toisenlaisia tapoja
noiduttujen kuljettamista varten. Mitä sinä siitä arvelet, Sancho
poikani?

— En minä tiedä, mitä siitä arvelisin, — vastasi Sancho — sillä en ole
lukenut vaeltavaa kirjallisuutta niin paljon kuin teidän armonne; mutta
uskallan kumminkin vakuuttaa ja vannoa, etteivät nämä täällä liikkuvat
haamut ole aivan oikeata väkeä.

— Oikeata väkeä? Hyvä isä! — virkkoi Don Quijote. — Kuinka ne voisivat
olla oikeata väkeä, kun ovat kaikki pelkkiä piruja, jotka ovat
paneutuneet aaveruumiiseen tullakseen tätä tekemään ja saattamaan minua
tähän tilaan? Jos tahdot nähdä, että on niin laita, kosketa niitä ja
tunnustele niitä, niin tulet huomaamaan, että niiden ruumis on pelkkää
ilmaa ja vain näennäisesti olemassa.

— Jumaliste, armollinen herra, — virkkoi Sancho — minä olen jo niitä
koskettanut, ja tuo piru, joka tuossa niin touhuissaan hyörii, on
oikein turpea äijä ja muutenkin aivan toisenlainen kuin olen kuullut
pirujen olevan; väitetään näet, että ne kaikki haisevat tulikiveltä
ja muulta pahalta, mutta tämä tuoksahtaa ambralta puolen peninkulman
päähän.

Sancho tarkoitti Don Fernandoa, joka hienona herrana varmaan tuoksui
niinkuin Sancho oli sanonut.

— Älä sitä ihmettele, hyvä Sancho; — vastasi Don Quijote — sinun näet
tulee tietää, että pirut ovat hyvin ovelia ja että he, vaikka heillä
on hajuja mukanaan, eivät itse haise miltään, koska ovat henkiä,
ja jos haisevat, eivät voi haista miltään hyvältä, vaan pahalta ja
inhoittavalta. Ja syy siihen on tämä: koska he, missä liikkuvatkin,
aina kuljettavat helvettiä mukanaan eivätkä voi saada minkäänlaista
lievitystä tuskiinsa, ja koska hyvä tuoksu on ilahduttavaa ja
miellyttävää, niin he eivät mitenkään voi tuoksua hyvältä; ja jos
sinusta tuntuu, että mainitsemasi pahahenki tuoksuu ambralta, niin joko
sinä erehdyt tai hän yrittää sinua pettää järjestämällä asiat niin,
ettet sinä voi pitää häntä pahanahenkenä.

Näin keskustelivat isäntä ja palvelija; mutta Don Fernando ja Cardenio
pelkäsivät, että Sancho saisi täyden selon heidän juonestaan,
koska hän jo nyt vainusi siitä yhtä ja toista, päättivät senvuoksi
kiirehtiä lähtöä, kutsuivat syrjään majatalon isännän ja käskivät
hänen satuloida Rocinanten ja valjastaa Sanchon aasin; ja isäntä teki
mitä kiiruimmin työtä käskettyä. Kirkkoherra oli sillävälin sopinut
järjestyksenvalvojien kanssa, että he saattaisivat Don Quijoten kotiin
saaden palkaksi määrätyn päivärahan. Cardenio ripusti Rocinanten
satulankaareen toiselle puolen kilven, toiselle parranajovadin, antoi
Sancholle merkin nousta aasinsa selkään ja tarttua Rocinanten ohjaksiin
sekä sijoitti rattaitten kummallekin puolelle järjestyksenvalvojan
pyssyineen. Rattaat eivät kumminkaan olleet vielä lähteneet liikkeelle,
kun majatalon emäntä, hänen tyttärensä ja Maritornes tulivat sanomaan
Don Quijotelle jäähyväisiä ollen katkerasti itkevinään hänen
onnettomuuttaan. Don Quijote lausui heille:

— Älkää itkekö, hyvät arvoisat naiset; kaikkia näitä onnettomuuksia
joutuvat välttämättä kokemaan ne, jotka harjoittavat minun
harjoittamaani tointa, ja minä en suinkaan pitäisi itseäni
suurimaineisena vaeltavana ritarina, elleivät nämä kovat kohtalot
olisi tulleet minun osakseni; tällaista näet ei satu milloinkaan
vähäpätöisille ja vähämaineisille ritareille, sillä kukaan maailmassa
ei muista heitä; mutta urhoollisia muistetaan: on paljon sellaisia
ruhtinaita ja monia muita ritareita, jotka kadehtivat heidän
miehuuttaan ja urhoollisuuttaan ja yrittävät huonoilla keinoilla
tuhota hyviä ihmisiä. Mutta hyve on sittenkin niin voimallinen, että
se aivan yksinään, huolimatta kaikesta siitä velhoudesta, johon oli
perehtynyt sen ensimmäinen keksijä Zoroaster, suoriutuu voittajana
kaikista vaaroista ja levittää valoaan maailmaan niinkuin aurinko sitä
levittää taivaalle. Suokaa minulle anteeksi, ihanat naiset, jos olen
epähuomiossa tullut tuottaneeksi teille jotakin ikävyyttä (tahtoen
ja tietäen en ole sitä tuottanut koskaan kenellekään), ja rukoilkaa
Jumalaa vapauttamaan minut tästä vankeudesta, johon joku ilkeämielinen
noita on minut saattanut; jos pääsen siitä vapaaksi, niin muististani
ei häivy se suosio, jota olette tässä linnassa minulle osoittaneet,
vaan minä tulen siitä kiittämään, sitä korvaamaan ja palkitsemaan
ansion mukaan.

Linnan rouvien näin seurustellessa Don Quijoten kanssa kirkkoherra
ja parturi sanoivat hyvästi Don Fernandolle ja hänen kumppaneilleen,
kapteenille ja hänen veljelleen sekä naisille, jotka olivat varsin
tyytyväisiä, erittäinkin Dorotea ja Luscinda. Kaikki syleilivät
toisiaan ja lupasivat antaa toisilleen tietoa kohtaloistaan. Don
Fernando ilmoitti kirkkoherralle, minne hänen piti kirjoittaa antaen
tietoa, kuinka Don Quijote alkoi voida, vakuutti, ettei mikään voinut
hänestä olla mieleisempää kuin sellaisten tietojen saaminen, ja lupasi
itse kirjoittaa kirkkoherralle kaikesta, minkä arvasi häntä huvittavan,
omasta naimisiinmenostaan ja Zoraidan kasteesta, Don Luisin asian
kehittymisestä ja Luscindan palaamisesta kotiinsa. Kirkkoherra lupasi
täyttää kaikki pyynnöt täsmällisesti. He syleilivät toisiaan vielä
kerran ja lausuivat jälleen ystävällisiä vakuutuksiaan. Kirkkoherran
luo tuli majatalon isäntä, toi hänelle joitakin papereita, jotka sanoi
löytäneensä sen matkalaukun sivutaskusta, missä oli ollut _Kertomus
mielettömästä uteliaisuudesta_, ja kehoitti kirkkoherraa ottamaan ne
kaikki, koska matkalaukun omistaja ei ollut palannut sitä hakemaan;
hän ei niistä välittänyt, kun ei osannut lukea. Kirkkoherra kiitti
häntä, selaili heti papereita ja huomasi, että alkuun oli kirjoitettu:
_Kertomus Rinconetesta ja Cortadillosta_,[41] mistä hän arvasi, että
se oli jokin kertomus, ja muistaessaan, että kertomus mielettömästä
uteliaisuudesta oli ollut hyvä, hän otaksui tämänkin samanlaiseksi,
koska ne saattoivat olla saman tekijän tuotteita, ja otti ne haltuunsa
lukeakseen ne, kun saisi siihen tilaisuutta.

Hän nousi nyt ratsunsa selkään, ja samoin teki hänen ystävänsä parturi.
Kummallakin oli kasvoillaan naamio, jottei Don Quijote heitä heti
tuntisi, ja niin he lähtivät ratsastamaan rattaitten jäljessä. He
olivat järjestyneet seuraavalla tavalla: edellä kulkivat rattaat,
joita ajoi niiden omistaja, kummallakin puolella ratsasti, kuten
sanottu, järjestyksenvalvoja pyssyineen, sitten tuli Sancho Panza
aasillaan taluttaen Rocinantea suitsista, ja kaikkein viimeisinä
tulivat kirkkoherra ja parturi ratsastaen voimakkailla muuleillaan,
kasvot peitettyinä, kuten jo mainittiin, vakavina ja arvokkaina ja
noudattaen härkien hidasta astuntaa. Don Quijote istui häkissään, kädet
sidottuina ja jalat suorina, nojaten rimaristikkoon niin hiljaisena ja
kärsivällisenä kuin ei olisi ollutkaan elävä ihminen, vaan kivipatsas.
Niin he matkasivat hitaasti ja hiljaisina noin kaksi peninkulmaa
ja saapuivat sitten erääseen laaksoon, missä häränajajan mielestä
oli sopiva paikka levätä ja päästää härät laitumelle, mutta hänen
mainittuaan asiasta kirkkoherralle parturi arveli, että oli parempi
mennä hiukan kauemmaksi, sillä hän tiesi erään lähellä näkyvän kukkulan
takana olevan toisen laakson, paljon ruohokkaamman ja kaikin puolin
paremman kuin se, johon nyt aiottiin pysähtyä. Parturin ehdotukseen
suostuttiin, ja niin lähdettiin taas jatkamaan matkaa.

Samassa kirkkoherra kääntyi katsomaan taakseen ja huomasi, että
heidän jäljessään tuli kuusi tai seitsemän ryhdikästä ja upea-asuista
ratsumiestä, jotka pian heidät saavuttivat, koska eivät kulkeneet
härkien velttoon ja rauhalliseen tahtiin, vaan niinkuin ainakin
miehet, jotka ratsastivat tuomioherran muuleilla ja toivoivat pian
ehtivänsä päivällislevolle majataloon, joka näkyi tuskin penikulman
päässä sieltä. Kiireesti kulkevat saapuivat kohta hitaasti vaeltavien
luo, ja molemmin puolin tervehdittiin kohteliaasti. Nähdessään
hyvin järjestetyn kulkueen, rattaat, järjestyksenvalvojat, Sanchon,
Rocinanten, kirkkoherran ja parturin sekä vielä häkkiin suljetun ja
sidotun Don Quijoten, eräs tulijoista, joka sanalla sanoen oli Toledon
tuomioherra ja toisten hänen kanssaan matkustavien isäntä, ei voinut
olla kysymättä, miksi miestä kuljetettiin sillä tavalla, vaikka olikin
järjestyksenvalvojain virkamerkit nähtyään jo arvaillut, että hänen
täytyi olla joku katala rosvo tai muu pahantekijä, jonka rankaiseminen
oli Pyhän Veljeskunnan tehtävä. Toinen järjestyksenvalvojista, jolta
hän asiaa tiedusteli, vastasi:

— Arvoisa herra, mitä siihen tulee, että tämä herra matkustaa tällä
tavalla, niin selittäköön hän sen itse, sillä me emme sitä tiedä.

Don Quijote kuuli keskustelun ja sanoi:

— Oletteko te, armolliset herrat ritarit, kenties tutustuneet ja
perehtyneet siihen, mikä koskee vaeltavaa ritarikuntaa? Jos olette,
niin minä kerron teille onnettomuuksistani; ellette, ei minun kannata
vaivautua niistä puhumaan.

Sillävälin olivat saapuneet luo kirkkoherra ja parturi, jotka
huomasivat matkustavaisten keskustelevan Don Quijote Manchalaisen
kanssa ja tahtoivat vastata niin, ettei heidän juonensa tulisi ilmi.

Tuomioherra vastasi Don Quijoten lausumaan:

— Olen kyllä, hyvä ystävä; minä näet tunnen ritariromaanit paremmin
kuin Villalpandon Summulat.[42] Ellei siis ole muusta kysymys, voitte
empimättä kertoa minulle, mitä haluatte.

— Tapahtukoon niin Jumalan nimeen — virkkoi Don Quijote. — Koska on
niin laita, tahdon ilmoittaa teille, herra ritari, että matkustan
noiduttuna tässä häkissä ilkeiden noitien kateuden ja petoksen tähden;
hyve näet saa osakseen enemmän vainoa pahojen kuin rakkautta hyvien
taholta. Minä olen vaeltava ritari, mutta en kuulu niihin, joiden nimeä
Maine ei ole milloinkaan muistanut voidakseen sen piirtää ikuisiksi
ajoiksi kirjoihinsa, vaan kuulun niihin, jotka itse kateuden, kaikkien
Persiassa syntyneitten maagien, Intiassa siinneitten bramaanien ja
etiooppialaisten gymnosofistien uhalla ja heistä huolimatta tulevat
piirtämään nimensä kuolemattomuuden temppeliin, jotta se olisi
tuleville ajoille esimerkkinä ja mallina, josta vaeltavat ritarit
näkevät, miten heidän on meneteltävä, jos tahtovat päästä asetoimen
huipulle ja sen kunniakkaisiin korkeuksiin.

— Herra Don Quijote Manchalainen puhuu totta, — sanoi nyt kirkkoherra
— sillä hän matkustaa noiduttuna näillä rattailla, ei omien syittensä
ja syntiensä tähden, vaan niiden ilkeämielisyyden vuoksi, joille hyve
on hulluutta ja urhoollisuus pahennusta. Hän on, armollinen herra,
_Murheellisen hahmon ritari_, jonka nimen kenties olette joskus jo
kuullut ja jonka urhoolliset teot ja suuret sankarityöt tullaan
kirjoittamaan kestävään pronssiin ja ikuiseen marmoriin, miten kateus
väsymättä yrittäneekin niitä himmentää ja ilkeys niitä peittää.

Kuullessaan vangitun ja vapaan puhuvan samaan sävyyn tuomioherra oli
valmis tekemään ihmeissään ristinmerkin voimatta käsittää, mitä
miehelle oli tapahtunut; ja sama ihmetys valtasi kaikki, jotka
kuuluivat hänen seuraansa. Sillävälin Sancho Panza oli tullut luo
kuuntelemaan keskustelua ja sanoi kaiken muun hyvän lisäksi:

— Hyvät herrat, saatte pitää minusta tai olla pitämättä sen vuoksi,
mitä nyt teille sanon, mutta seikka on se, ettei herrani Don Quijote
ole noiduttu enempää kuin oma äitini: hän on täydellä järjellä, hän
syö, juo ja tekee tarpeensa samoinkuin muut ihmiset ja samoinkuin hän
ne teki eilen, ennenkuin hänet pantiin häkkiin. Ja jos kerran niin
on, kuinka tahdotaan minulle uskotella, että hänet on noiduttu? Minä
näet olen kuullut monen henkilön sanovan, etteivät noidutut syö, nuku
eivätkä puhu, mutta minun isäntäni puhuu enemmän kuin kolmekymmentä
asianajajaa, kun häntä vain ei estetä.

Sancho kääntyi katsomaan kirkkoherraa ja jatkoi näin:

‒ Voi, voi, herra kirkkoherra, herra kirkkoherra! Luuliko teidän
armonne, etten minä teitä tunne ja luuletteko ehkä, etten minä arvaa
ja aavista, mihin nämä uudet noituudet tähtäävät? Tietäkää siis, että
minä tunnen teidät, vaikka kuinka kasvonne peittäisitte, ja tietäkää,
että ymmärrän tarkoituksenne, vaikka kuinka yrittäisitte juonianne
salata. Sanalla sanoen, hyve ei voi elää, missä kateus vallitsee,
eikä anteliaisuus, missä itaruus. Piru pirun periköön; ellei teidän
kunnianarvoisuutenne olisi asiaan sekaantunut, niin herrani olisi
nyt jo nainut prinsessa Minomicónan ja minä olisin vähintään kreivi,
sillä muuta ei voinut odottaa hyvältä isännältäni Murheellisen hahmon
ritarilta, jolle olen tehnyt niin suuria palveluksia. Mutta nyt huomaan
olevan totta, mitä sanotaan: Onnen ratas pyörii vikkelämmin kuin myllyn
ratas, ja ne, jotka eilen kukkuivat ylimmällä oksalla, makaavat tänään
maassa. Lapsiani ja eukkoani minun tulee surku; he saattoivat ja
heidän pitikin toivoa näkevänsä isän tulevan kotiin jonkin saaren tai
valtakunnan käskynhaltiana tai varakuninkaana, mutta nyt he näkevätkin
hänen tulevan tallirenkinä. Kaikella, mitä tässä sanon, herra
kirkkoherra, tahdon vain hartaasti pyytää teidän kunnianarvoisuuttanne
omantuntonne nimessä ajattelemaan, kuinka huonosti herraani kohdellaan,
ja varomaan, ettei Jumala toisessa elämässä vaadi teitä tilille tästä
isäntäni vangitsemisesta ja lue teidän syyksenne, että herrani Don
Quijoten täytyy tänä vankeutensa aikana jättää suorittamatta niin monta
avunantoa ja hyväätyötä.

— Älkää puhuko pötyä! — sanoi nyt parturi. — Oletteko siis tekin,
Sancho, samaa lajia kuin teidän isäntänne? Huomaanpa totisesti, että
teidät pitää sulkea hänen kanssaan häkkiin ja noitua samoinkuin hänet,
koska teitäkin vaivaa hänen hulluutensa ja hänen ritariseikkansa.
Pahaksi onneksi näytte olevan hänen lupauksistaan raskaana, ja
valitettavasti on päähänne piintynyt tuo saari, jota niin kovin
himoitsette.

— En minä ole mistään raskaana, — vastasi Sancho — eikä tätä poikaa
saa raskaaksi kukaan, ei itse kuningaskaan, ja vaikka olen köyhä,
olen vanhaa kristittyä juurta, en ole velkaa kenellekään, ja jos
himoitsen saaria, niin toiset himoitsevat paljon huonompaa, ja kukin
saa palkan teoistaan, ja koska kerran olen mies, voin päästä vaikka
paaviksi ja sitä helpommin jonkin saaren käskynhaltiaksi, varsinkin,
kun herrani voi niitä valloittaa niin paljon, ettei tiedä, kenelle
niitä jakaisi. Ottakaa vaari omista sanoistanne, herra parturi, sillä
parran ajeleminen ei ole koko maailma, ja onhan sentään pieni ero Pekan
ja Paavon välillä. Minä sanon tämän siksi, että me kaikki tunnemme
toisemme, eikä minua tarvitse yrittääkään puijata. Ja mitä tuohon
isäntäni noitumiseen tulee, niin Jumala totuuden tietää, ja jääköön se
sikseen, sillä pöyhimisestä se vain pahenee.

Parturi ei viitsinyt vastata Sancholle, jottei tämä
yksinkertaisuudessaan ilmoittaisi, mitä hän ja kirkkoherra yrittivät
parhaansa mukaan salata. Kirkkoherra oli samaa peläten kehoittanut
tuomioherraa ratsastamaan hänen kanssaan hiukan edelle, luvaten hänelle
kertoa häkkiin suljetun miehen salaisuuden ja muita seikkoja, jotka
luultavasti häntä huvittaisivat. Tuomioherra noudatti kehoitusta,
ajoi palvelijoineen edelle hänen kanssaan ja kuunteli tarkasti, mitä
hänellä oli kerrottavaa Don Quijoten oloista, elämästä, hulluudesta
ja tavoista. Kirkkoherra kertoi lyhyesti, mikä oli ollut syynä hänen
mielenvikaansa, mainitsi kaikki hänen kohtalonsa aina siihen saakka,
kun hänet oli pantu tuohon häkkiin, ja selitti tarkoituksen olevan
kuljettaa hänet kotipaikalle, jotta saataisiin nähdä, löytyikö hänen
hulluuteensa mitään parannuskeinoa. Tuomioherra ja hänen palvelijansa
joutuivat jälleen ihmeisiinsä kuullessaan Don Quijoten merkillisen
tarinan, ja kuunneltuaan sen loppuun saakka tuomioherra sanoi:

‒ Totta totisesti, herra kirkkoherra, minä puolestani olen sitä mieltä,
että nuo niinsanotut ritariromaanit ovat yhteiskunnalle vaarallisia.
Vaikka olenkin joutilaan ja väärän mielihalun yllyttämänä lukenut alun
useimmista, jotka ovat painosta ilmestyneet, en ole milloinkaan saanut
lukeneeksi yhtäkään niistä alusta loppuun, sillä minusta tuntuu, että
ne ovat kaikki enemmän tai vähemmän yhtä ja samaa ja ettei tähän eikä
tuohon, toiseen tai toiseen sisälly sen enempää. Ja minun mielestäni
sellaiset kirjat ja sepitelmät kuuluvat siihen tarinalajiin, jota
nimitetään miletolaiseksi ja jonka järjettömät kertomukset pyrkivät
yksinomaan huvittamaan eikä ollenkaan opettamaan, aivan päinvastoin
kuin opettavaiset kertomukset, joista on samalla kertaa huvia ja
hyötyä. Vaikka sellaisten kirjojen päätarkoituksena on huvittaminen,
en kumminkaan tiedä, kuinka ne voivat tämän tarkoituksensa saavuttaa,
kun ovat aivan täynnä niin suuria ja mielettömiä hullutuksia; täytyyhän
näet sielussa syntyvän ilon johtua kauneudesta ja sopusoinnusta,
jota ruumiin tai hengen silmillä nähdään olioissa, joita näkö tai
mielikuvitus sielulle tarjoavat; mikään sellainen olio, johon
sisältyy rumuutta ja epäsuhdetta, ei voi tuottaa meille minkäänlaista
tyydytystä. Millaista kauneutta tai millaista osien ja kokonaisuuden
ja kokonaisuuden ja osien välillä vallitsevaa hyvää suhdetta voisikaan
olla sellaisessa kirjassa tai tarinassa, jossa joku kuusitoistavuotias
poika iskee miekalla tornin korkuista jättiläistä halkaisten hänet
kahtia, kuin hän olisi mantelitahdasta, tai kun meille taistelua
kuvailtaessa ensin sanotaan, että vihollisen puolella on miljoona
sotureita, mutta meidän tulee siitä huolimatta uskoa, tahdoimme tai
emme, että tuota suurta sotajoukkoa vastaan käyvä ritari, kirjan
sankari, on saanut voiton yksinomaan väkevän käsivartensa voimalla?
Ja mitä meidän pitääkään ajatella nähdessämme, kuinka helposti
jonkin kuningas- tai keisarikunnan perijätär heittäytyy vaeltavan
ja tuntemattoman ritarin syliin? Kenen ihmisen mieli, ellei se ole
aivan karkea ja sivistymätön, voikaan saada tyydytystä lukiessaan,
kuinka jokin suun torni täynnä ritareita kulkee yli meren kuin laiva
myötätuulessa, on illalla Lombardiassa ja aamun koittaessa Intian papin
Johanneksen[43] mailla tai muissa sellaisissa seuduissa, joista ei
ollut tietoa Ptolemaiolla ja joita Marco Polo ei nähnyt? Ja jos tähän
vastataan, että ne, jotka sellaisia kirjoja sepittävät, kirjoittavat
niitä vain esittääkseen keksittyjä juttuja ja etteivät he niinmuodoin
ole velvolliset pitämään silmällä omantunnontarkkuutta ja tosiasioita,
niin minä puolestani vastaan heille, että keksitty tarina on sitä
parempi, mitä todenmukaisemmalta se näyttää, ja miellyttää sitä
enemmän, mitä enemmän siihen sisältyy todennäköistä ja mahdollista.
Keksittyjen tarinain tulee sointua lukijoitten ymmärrykseen, ja ne
pitää sommitella niin, että ne tekevät mahdottomankin käsitettäväksi,
suuret asiat siedettäviksi, pitävät mieltä jännityksessä ja siten
herättävät ihailua, liikutusta ja mielenkiintoa ihmettelyn ja ilon
käydessä yhtä rintaa. Mutta mitään sellaista ei voi saada aikaan se,
joka karttaa todennäköisyyttä ja todellisuuden jäljittelyä, mihin
kirjallisen teoksen täydellisyys perustuu. Minä en ole nähnyt yhtäkään
ritariromaania, jonka koko juoni muodostaisi yhden kokonaisuuden
kaikkien sen eri osien kanssa, niin että keskiosa sointuisi alkuun ja
loppu alkuun ja keskiosaan, vaan ne sommitellaan kokoon niin monista
jäsenistä, että näyttää pikemmin siltä kuin olisi tarkoituksena muovata
jokin epäsikiö tai hirviö kuin luoda sopusuhtainen hahmo. Sitäpaitsi
ne ovat raskaita tyyliltään, niiden tapahtumat ovat epätodennäköisiä,
lemmenseikat irstaita, käytöstapa kömpelöä, taisteluiden kuvaukset ylen
laajoja, keskustelut typeriä, matkat järjettömiä, ja niistä puuttuu
sanalla sanoen kaikki taiteellinen aisti, joten ne ansaitsisivat
hyödyttömänä joukkiona joutua karkoitetuiksi kristittyjen ihmisten
keskuudesta.

Kirkkoherra kuunteli erittäin tarkkaavasti tuomioherran puhetta, ja
tämä näytti hänestä järkevältä mieheltä, jonka väitteet olivat aivan
oikeat; hän siis sanoi tuomioherralle olevansa aivan samaa mieltä ja
vihaavansa ritariromaaneja, mistä syystä hän oli polttanut kaikki Don
Quijoten omistamat, joita oli ollut paljon. Hän kertoi, kuinka he
olivat kirjastoa tarkastaneet, ja mainitsi, mitkä oli tuomittu tuleen
heitettäviksi ja mitkä olivat saaneet pitää henkensä. Se nauratti
kovin tuomioherraa, ja hän sanoi, huolimatta kaikesta siitä pahasta,
mitä oli sellaisista kirjoista lausunut, havaitsevansa niissä erään
hyvän puolen, nimittäin sen, että terävä ymmärrys voi niissä osoittaa
kykyään, koska ne tarjoavat suuren ja avaran alueen, missä kynä
saa liikkua aivan esteettömästi, kuvailla haaksirikkoja, myrskyjä,
kahakoita ja taisteluita, esittää urhoollisen sotapäällikön kaikkine
niine ominaisuuksineen, joita sellaiselta vaaditaan, niin että hän
esiintyy varovaisena ja viisaana estäessään vihollisten kavaloita
aikomuksia ja kaunopuhujana kehoittaessaan sotilaitaan johonkin
ryhtymään tai jostakin luopumaan, kypsästi harkitsevana, päättäväisesti
toimivana ja yhtä urhoollisena hyökkäystä odottaessaan kuin siihen
käydessään, kuvata milloin valitettavan ja murheellisen tapahtuman,
milloin taas iloisen ja odottamattoman sattuman, milloin ihanan
naisen, kunniallisen, älykkään ja siveän, milloin hyvän kristityn
ritarin, urhoollisen ja moitteettoman, milloin taas mielettömän
kerskailevan barbaarin tai kohteliaan, urhoollisen ja harkitsevan
ruhtinaan, kertoa vasallien kelpoisuudesta ja uskollisuudesta sekä
hallitsijani jaloudesta ja auliudesta. Hän voi osoittaa olevansa
milloin astrologi, milloin mainio kosmografi, milloin musiikkimies,
milloin älykäs valtiomies, ja tarjoutuupa hänelle toisinaan, jos
hän niin haluaa, tilaisuutta osoittaa olevansa velhokin. Hän voi
esittää Odysseun viekkautta, Aeneaan hurskautta, Akhilleun urheutta,
Hektorin onnettomia kohtaloita, Sinonin petoksia, Euryalon ystävyyttä,
Aleksanterin anteliaisuutta, Caesarin miehuutta, Trajanuksen
lempeyttä ja totuudenrakkautta, Zopyron uskollisuutta, Caton varovaa
viisautta ja sanalla sanoen kaikkia niitä seikkoja, jotka voivat
tehdä kuuluisan miehen täydelliseksi, joko niin, että hän sijoittaa
sellaiset ominaisuudet yhteen ainoaan henkilöön, tai niin, että
hän jakaa ne useampiin. Ja jos hän näin menetellessään voi käyttää
miellyttävää tyyliä ja mielevää kekseliäisyyttä, joka mahdollisuuden
mukaan nojautuu todellisuuteen, niin hän aivan varmaan saa syntymään
korean ja monivärisen kudelman, joka valmistuttuaan osoittautuu niin
täydelliseksi ja kauniiksi, että saavuttaa kirjallisuuden tavoitteleman
korkeimman tarkoitusperän, joka, kuten jo sanoin, on siinä, että
sellainen tuote samalla opettaa ja huvittaa. Sellaisten teosten vapaa
esitystapa näet antaa tekijälle tilaisuutta esiintyä eepillisenä,
lyyrillisenä, traagillisena ja koomillisena kirjailijana yhdistäen
omassa olemuksessaan kaikki ne hyvät ominaisuudet, joita runouden ja
kaunopuheisuuden kauniisiin ja miellyttäviin tieteisiin sisältyy;
eepillisiä teoksia näet voidaan kirjoittaa yhtä hyvin suorasanaisesti
kuin runomittaisesti.




Kahdeksasviidettä luku,

jossa tuomioherra jatkaa esitystään ritariromaaneista ja muista hänen
neronsa arvoisista asioista.


— Niin on laita kuin sanotte, herra tuomioherra, — lausui kirkkoherra
— ja senvuoksi ovat sitäkin moitittavampia ne, jotka tähän saakka ovat
sepittäneet sellaisia kirjoja välittämättä mistään järjellisyydestä,
taiteesta tai säännöistä, joita ohjeinaan pitäen he voisivat saavuttaa
suuren maineen suorasanaisen kirjallisuuden alalla, yhtä suuren kuin
ovat säkeitten käyttäjinä saavuttaneet kreikkalaisen ja latinalaisen
runouden molemmat ruhtinaat.

— Minä tunnustan — virkkoi tuomioherra — tunteneeni eräänlaista
houkutusta ritariromaanin kirjoittamiseen ottaen siinä huomioon kaikki
mainitsemani seikat, ja totta puhuen olen sitä jo kirjoittanutkin
toista sataa sivua. Saadakseni selville, vastaako se omaa arviointiani,
olen näyttänyt sen eräille henkilöille, jotka intohimoisesti
harrastavat sellaista kirjallisuutta, oppineille ja älykkäille, mutta
myös tietämättömille, jotka mielivät ainoastaan kuulla hullutuksia,
ja he kaikki ovat arvostelleet sitä suopeasti; mutta siitä huolimatta
en ole työtäni jatkanut, sillä ensinnäkin on minusta näyttänyt,
että toimin siinä alalla, joka on ammatilleni vieras, ja toiseksi
huomaan hyvin, että yksinkertaisia on paljon enemmän kuin viisaita;
ja vaikka onkin parempi saada kiitosta muutamilta ymmärtäväisiltä
kuin joutua monien typeräin ivailtavaksi, en sittenkään halua alistua
tyhmänkopean suuren joukon sekavan arvostelun alaiseksi; he näet
muodostavat suurimman osan sellaisten kirjojen lukijakuntaa. Mutta
suurimpana syynä siihen, että lakkasin sitä kirjoittamasta enkä
enää ole ajatellutkaan saattaa työtäni päätökseen, oli eräs omassa
mielessäni tapahtunut harkinta, joka koski nykyisin esitettyjä
näytelmiä. Minä ajattelin näin: »Jos ne näytelmät, joita nyt esitetään,
sekä ne, joiden aihe on kuviteltu, että historialliset, ovat kaikki
tai kaikkein useimmat selvästi mielettömiä, sommitelmia, joissa ei
ole päätä eikä pasmalankaa, ja jos kaikesta huolimatta ihmisten suuri
joukko niitä mielellään kuuntelee ja hyväksyy ja kiittää niitä, vaikka
ne ovat kaikkea muuta kuin hyviä, ja jos niiden sepittäjät ja niitä
esittävät näyttelijät väittävät, että niiden tulee olla sellaisia,
koska ihmisten suuri joukko tahtoo niiden olevan sellaisia eikä
toisenlaisia, että ne, joissa on suunnitelmaa ja joiden toiminnan
kehittely noudattaa taiteen vaatimuksia, kelpaavat vain muutamille
niitä ymmärtäville älykkäille henkilöille, kun sen sijaan muut eivät
ollenkaan tajua niiden taiteellisuutta, ja että niinmuodoin heidän
on parempi ansaita elatuksensa tyydyttämällä suurta joukkoa, kuin
hankkia itselleen suosio muutamilta harvoilta, niin minunkin kirjani
käy samoin, vaikka olen ajatellut pääni puhki yrittäessäni noudattaa
mainittuja sääntöjä, ja minä tulen olemaan kuin entinen räätäli, joka
neuloi ihmisille ilmaiseksi pannen vielä langan omastaan.» Olen tosin
toisinaan yrittänyt saada näyttelijöitä uskomaan, että he erehtyvät
ollessaan sitä mieltä kuin ovat ja että he houkuttelisivat katsojikseen
enemmän väkeä ja saavuttaisivat suurempaa mainetta, jos esittäisivät
näytelmiä, jotka noudattavat taiteen sääntöjä, kuin esittämällä noita
mielettömiä sepustuksia; mutta he ovat niin lujasti piintyneet omaan
käsitykseensä, etteivät mitkään perustelut ja todistukset voi saada
heitä siitä luopumaan. Muistan sanoneeni kerran eräälle sellaiselle
itsepintaiselle: »Kuulkaahan, ettekö muista, että täällä Espanjassa
muutamia vuosia sitten esitettiin kolme tragediaa,[44] jotka oli
kirjoittanut eräs maamme mainio runoilija ja jotka olivat niin
oivallisia, että kaikki kuulijat, sekä yksinkertaiset että älykkäät,
sekä ihmisten suuri joukko että harvat valitut, joutuivat ihmetyksen,
ihastuksen ja hämmästyksen valtaan ja että näytelmäin esittäjät saivat
näistä kolmesta kappaleesta enemmän tuloja kuin kolmestakymmenestä
myöhemmin sepitetystä parhaasta näytelmästä?» — »Epäilemättä», vastasi
mainitsemani näyttelijä, »teidän armonne tarkoittaa näytelmiä _Isabela,
Phyllis_ ja _Aleksandra_.» — »Juuri niitä minä tarkoitan», sanoin minä,
»ja sanokaa nyt, eivätkö ne tarkoin noudattaneet taiteen sääntöjä ja
eivätkö ne miellyttäneet kaikkia ihmisiä siitä huolimatta, että olivat
niiden sääntöjen mukaisia. Vika siis ei ole ihmisten suuren joukon,
joka pyytää typeriä näytelmiä, vaan niiden, jotka eivät osaa tarjota
mitään parempaa. Niin, _Kostettu kiittämättömyys_[45] ei ollut mikään
typerä kappale, eikä mielettömyyttä ollut myöskään _Numanciassa_, ei
näytelmässä _Kauppias rakastajana_, ei siinä, jonka nimi oli _Suopea
vihaajatar_ eikä muutamissa muissa, jotka ovat tuottaneet älykkäille
tekijöilleen kunniaa ja mainetta ja aineellista hyötyä niille, jotka
ovat niitä näyttämöltä esittäneet.» Minä lisäsin näihin perusteluihin
vielä toisia, ja nähdäkseni sain hänet hieman hämilleen, mutta en niin
täydellisesti vakuutetuksi, että hän olisi luopunut harhaluulostaan.

— Herra tuomioherra, — lausui nyt kirkkoherra — teidän tässä
mainitsemanne seikka nostaa mieleeni vanhaa kaunaa, jota tunnen
nykyisin suosittuja näytelmiä kohtaan aivan samassa määrässä kuin
ritariromaaneja kohtaan, sillä sen sijaan, että näytelmän tulisi,
kuten Cicero sanoo, olla inhimillisen elämän peili, tapojen
esikuva ja totuuden kuvastaja, nykyaikana esitetyt näytelmät
ovat mielettömyyden peilejä, typeryyksien esikuvia ja irstauden
kuvastelijoita. Mitä suurempaa järjettömyyttä näet voisikaan
esiintyä alalla, jota nyt käsittelemme, kuin se, että ensimmäisen
näytöksen ensimmäisessä kohtauksessa tuodaan näyttämölle kapalolapsi,
joka toisessa kohtauksessa astuu näkyviin parrakkaana miehenä? Ja
onko mitään typerämpää kuin se, että meille esitetään urhoollinen
ukkorahjus ja pelkurimainen nuori mies, kaunopuheinen lakeija,
hovipoika valtioneuvoksena, kuningas päiväpalkkalaisena ja prinsessa
kyökkipiikana? Ja mitä sanonkaan siitä, miten otetaan huomioon aika,
jona esitetyt tapahtumat voivat tai voisivat tulla suoritetuiksi?
Olen nähnyt näytelmän, jonka ensimmäinen näytös alkaa Euroopassa,
toinen Aasiassa ja kolmas päättyy Afrikassa, ja jonka neljäs näytös,
jos siinä niitä olisi niin monta ollut, olisi varmaan päättynyt
Amerikassa, joten sen tapahtumien näyttämönä olisivat olleet
kaikki neljä maanosaa. Ja jos kerran on totta, että todellisuuden
jäljitteleminen on näytelmässä kaikkein tärkeintä, niin kuinka on
mahdollista niinkään keskinkertaisenkaan älyn tyytyä siihen, että
kuvitellussa toiminnassa, joka tapahtuu kuningas Pipinin ja Kaarle
Suuren aikoina, sen henkilön, joka näyttelee pääosaa, väitetään olevan
keisari Heraklius, joka ristiä kantaen marssi Jerusalemiin ja valloitti
pyhän haudan aivan samoin kuin Gottfried Bouillonilainen, vaikka
näitä molempia erottavat toisistaan lukemattomat vuodet, ja kuinka
on mahdollista, jos näytelmä perustuu pelkkään kuvitteluun, liittää
siihen historiallisia tositapauksia ja sekoittaa mukaan kappaleita mitä
erilaisimmille henkilöille eri aikoina sattuneista seikoista, eikä
suinkaan siten, että ne vaikuttavat todennäköisiltä, vaan niin, että
ne heti huomaa erehdyksiksi, joita ei mitenkään käy puolustaminen? Ja
pahinta on, että on olemassa tietämättömiä ihmisiä, jotka väittävät,
että sellainen on moitteetonta ja kaikki muu turhaa herkutteluhalua.
Entä mitä sanomme, jos otamme käsiteltäviksi hengelliset näytelmät?
Kuinka paljon vääriä ihmeitä niissä sepitetäänkään, kuinka paljon
apokryfisiä ja väärinymmärrettyjä seikkoja, esittämällä toisen
pyhimyksen ihmetöitä toisen tekeminä! Ja maallisissakin näytelmissä
uskalletaan tehdä ihmeitä ollenkaan häikäilemättä tai harkitsematta,
kun vain näyttää siltä, että jokin ihme tai ilmestys, kuten niitä
nimitetään, näyttämölle hyvin sopii, niin että tietämätön väki voi
ällistellä ja juosta näytelmää katsomaan. Mutta kaikki tämä on
haitaksi totuudelle ja vahingoksi historialle sekä vielä häpeäksi
espanjalaisille taiteilijoille, sillä ulkomaalaiset, jotka noudattavat
erittäin tarkasti näytelmän lakeja, pitävät meitä barbaareina ja
tietämättöminä huomatessaan kaikki meikäläisten tuotteitten typeryydet
ja järjettömyydet. Ja tämän seikan puolustukseksi ei suinkaan riitä,
jos sanotaan, että hyvin järjestettyjen yhteiskuntien tärkeimpänä
tarkoituksena niiden salliessa näytelmiä julkisesti esitettävän on
hankkia kansalle jotakin soveliasta huvia ja toisinaan johdattaa sen
ajatuksia pois niistä huonoista haluista, joita joutilaisuus yleensä
siittää, ja että, jos tämä tarkoitus kerran saavutetaan millaisilla
näytelmillä tahansa, hyvillä tai huonoilla, ei ole mitään syytä
säännöillä ja rajoittavilla määräyksillä pakottaa niiden sepittäjiä ja
esittäjiä tekemään niistä sellaisia kuin niiden tulisi olla, koska,
kuten sanottu, niiden tavoittelema päämäärä saavutetaan millaisella
näytelmällä tahansa. Siihen minä vastaisin, että tuo tarkoitus
saavutettaisiin aivan verrattomasti paremmin hyvillä näytelmillä kuin
sellaisilla, jotka eivät vaatimuksia täytä, sillä taiteellisen ja
hyvin sommitellun näytelmän kuuntelijalle ja katselijalle koituu iloa
leikinlaskusta, oppia todellisuuden kuvauksesta, ihmettelyä tapahtumien
sarjasta, uutta älyä järkevistä keskusteluista, varovaisuutta
juonista, viisautta esimerkeistä, ja hän oppii vihaamaan pahetta ja
rakastamaan hyvettä; kaikkia näitä mielenliikutuksia näet tulee hyvän
näytelmän herättää kuulijan mieleen, olipa se kuinka sivistymätön ja
turta tahansa, ja kerrassaan mahdotonta on, ettei näytelmä, johon
sisältyvät kaikki nämä ominaisuudet, ilahduta ja huvita, tyydytä ja
hyödytä paljoa enemmän kuin sellainen, josta ne puuttuvat, niinkuin
ne enimmäkseen puuttuvat niistä, joita nyt tavallisesti esitetään.
Mutta tämä ei ole näytelmiä sepittävien runoilijoiden syy, sillä
muutamat heistä tietävät varsin hyvin, missä kohden erehtyvät, ja
ovat erinomaisen hyvin selvillä siitä, mitä heidän tulee tehdä; mutta
näytelmät ovat tulleet kauppatavaraksi, ja senvuoksi sanotaan ja
sanotaan aivan oikein, etteivät näyttelijät niitä ostaisi, elleivät
ne olisi mainittua laatua, ja niin runoilija kokee mukautua siihen,
mitä häneltä vaatii näyttelijä, jonka tulee maksaa hänen työnsä. Tämän
väitteen todenperäisyys käy ilmi niistä monista, melkein lukemattomista
näytelmistä, joita on sepittänyt eräs meidän kaikkein nerokkaimpia
kirjailijoitamme[46] ja jotka ovat niin miellyttäviä, niin hupaisia,
runomuodoltaan niin hienoja, täynnä niin sujuvaa keskustelua, niin
ytimekkäitä lauseita ja sanalla sanoen kieleltään niin erinomaisen
kauniita ja tyyliltään niin jaloja, että maailma on tulvillaan
hänen mainettansa; mutta hänkin on tahtonut mukautua näyttelijöiden
makuun, ja senvuoksi eivät muutamat niistä ole saavuttaneet, niinkuin
eräät, sitä täydellisyyttä, jota ne edellyttävät. Toiset sepittävät
näytelmiään niin ajattelematta, mitä tekevät, että niiden tultua
esitetyiksi näyttelijäin täytyy paeta pois peläten joutuvansa
rangaistukseen, kuten ovat monta kertaa joutuneetkin, koska ovat
esittäneet seikkoja, jotka ovat solvanneet hallitsevia ja häpäisseet
joitakin ylhäisiä sukuja. Mutta kaikista näistä epäkohdista päästäisiin
ja lisäksi useista muista, jotka jätän tässä mainitsematta, jos
hovissa olisi joku älykäs ja hienoaistinen henkilö, joka tarkastaisi
kaikki näytelmät, ennenkuin niitä esitetään, ei ainoastaan niitä,
joita näytellään pääkaupungissa, vaan kaikkia, joita haluttaisiin
esittää koko Espanjassa, ja minkään paikkakunnan viranomaiset eivät
saisi sallia mitään näytelmää esitettävän, ellei olisi sellaista
sinetöityä ja allekirjoitettua hyväksymiskirjaa. Jos asia olisi niin
järjestetty, pitäisivät näyttelijät huolen näytelmien lähettämisestä
pääkaupunkiin ja voisivat sitten kaikessa rauhassa niitä esittää, ja
näytelmien sepittäjät tekisivät työnsä huolellisemmin ja tarkemmin,
koska tietäisivät teostensa joutuvan asiantuntijan ankaran tarkastuksen
alaiseksi; silloin kirjoitettaisiin hyviä näytelmiä ja saavutettaisiin
mitä varmimmin niiden tarkoitusperä: ne huvittaisivat yleisöä,
saisivat osakseen Espanjan etevimpien henkilöiden hyväksymisen,
näyttelijöillä olisi siitä etua ja suojaa, eikä tarvitsisi nähdä vaivaa
heitä rankaisemalla; ja jos jollekin toiselle tai samalle henkilölle
annettaisiin tehtäväksi tarkastaa uusia ritariromaaneja, niin
varmaan voisi ilmestyä joitakin niin täydellisiä kuin teidän armonne
mainitsi, sellaisia, jotka rikastuttaisivat kieltämme kaunopuheisuuden
miellyttävillä ja kallisarvoisilla aarteilla ja saisivat aikaan, että
vanhojen kirjojen maineen himmentäisivät loistavat uudet teokset, jotka
ilmestyisivät ihmisten soveliaaksi ajanvietteeksi, eikä ainoastaan
joutilaita, vaan myös sellaisia varten, joilla ei ole kovin paljon
vapaata aikaa, sillä jousta ei voi pitää aina jännitettynä, eikä
ihmisen heikko luonnollinen olemus pysy voimassa, ellei se saa jotakin
soveliasta virkistystä.

Niin kauas tuomioherra ja kirkkoherra olivat ehtineet keskustelussaan,
kun parturi lähestyi heitä, saavutti heidät ja sanoi kirkkoherralle:

— Tässä, herra lisensiaatti, on se paikka, jonka minä sanoin sopivan
levähdyspaikaksemme, koska härät voivat sillävälin syödä tuoretta ja
vehmasta ruohoa.

— Siltä se minustakin näyttää — vastasi kirkkoherra.

Hänen ilmoitettuaan tuomioherralle, mitä aikoi tehdä, tämäkin päätti
näkyvissä olevan kauniin laaksomaiseman houkuttelemana jäädä heidän
seuraansa nauttiakseen viehättävästä paikasta ja keskustelusta
kirkkoherran kanssa, johon hän oli jo ehtinyt kiintyä, sekä saadakseen
yksityiskohtaisemmin kuulla Don Quijoten urotöistä. Niin hän käski
muutamia palvelijoistaan lähtemään majataloon, joka ei sijainnut pitkän
matkan päässä, ja noutamaan sieltä, mitä siellä saattoi olla syötävää,
heitä kaikkia varten, koska aikoi viettää tässä koko iltapuolen. Siihen
vastasi eräs hänen palvelijoistaan, että heidän muonamuulinsa, joka
varmaan oli jo ehtinyt majataloon, kuljetti niin paljon ruokavaroja,
ettei majatalosta tarvinnut hankkia muuta kuin kauroja muuleja varten.

— Koska on niin laita, — sanoi tuomioherra — viekää sinne kaikki juhdat
ja lähettäkää muonamuuli tänne.

Tällävälin Sancho huomasi voivansa puhua isäntänsä kanssa
epäilyttäviltä tuntuvien matkakumppaneitten, kirkkoherran ja parturin,
keskustelua kuulematta. Hän siis lähestyi häkkiä, missä hänen
isäntäänsä kuljetettiin, ja sanoi hänelle:

— Armollinen herra, keventääkseni omaatuntoani tahdon teille sanoa,
kuinka teidän noitumisen laita oikeastaan on; seikka näet on se, että
ne, jotka tässä liikkuvat kasvot peitettyinä, ovat oman paikkakuntamme
kirkkoherra ja parturi, ja minä ajattelen, että he ovat keksineet
tämän juonen ja kuljettavat teitä tällä tavalla pelkästä kateudesta,
joka heitä vaivaa, koska teidän armonne on niin paljon etevämpi kuin
he suurten mainetöiden suorittajana. Jos kerran lähdetään tästä
tosiasiasta, niin siitä seuraa, ettei teitä ole noiduttu, vaan petetty
ja puijattu. Tämän asian todistukseksi tahdon kysyä teiltä erästä
seikkaa, ja jos te minulle vastaatte niinkuin uskon teidän välttämättä
vastaavan, niin petos tulee aivan kouraantuntuvaksi ja saatte nähdä,
ettei teitä ole noiduttu, vaan että teidän järkenne on hämmentynyt.

‒ Kysy mitä mielesi tekee, parahin Sancho; ‒ vastasi Don Quijote —
minä kyllä tyydytän sinut ja annan tietoa kaikesta, mitä haluat. Mutta
mitä tulee siihen väitteeseesi, että nuo, jotka meidän ympärillämme
liikkuvat, ovat paikkakuntalaisiamme ja tuttaviamme, kirkkoherra
ja parturi, niin saattaa kyllä näyttää siltä kuin he itse tässä
olisivat, mutta ei sinun silti pidä suinkaan uskoa, että he ovat
tässä luonamme aivan todellisina ja ilmielävinä. Sinun tulee vain
uskoa ja ymmärtää, että heidän näyttäessään niiltä henkilöiltä, jotka
mainitsit, täytyy olla niin laita, että ne, jotka ovat minut noituneet,
ovat paneutuneet heidän hahmoihinsa ja näköisikseen; noitien näet
on aivan helppo omaksua mikä hahmo tahansa, ja he ovat paneutuneet
mainitsemiksesi ystäviksemme antaakseen sinulle aihetta luulla, mitä
luulet, ja houkutellakseen sinut harhaluulojen sokkeloihin, joista et
voi selviytyä, vaikka sinulla olisi Theseun lanka. Luultavasti he ovat
menetelleet niin myös siitä syystä, että saisivat päätökseni horjumaan
ja etten minä oikein oivaltaisi, miltä taholta tämä onnettomuus
osakseni tulee; kun näet toiselta puolen sinä sanot minulle, että minua
saattelevat oman paikkakuntamme parturi ja kirkkoherra, ja toiselta
puolen huomaan olevani häkissä ja tiedän, etteivät mitkään inhimilliset
voimat, elleivät ne ole yliluonnollisia, olisi voineet minua häkkiin
sulkea, niin mitä tahdot minun sanovan tai ajattelevan muuta kuin että
minua kohdannut noituus käy yli kaikkien niiden, joista olen lukenut
noiduttuja vaeltavia ritareita käsittelevissä historioissa. Voit siis
aivan huoletta luopua siitä luulosta, että he ovat niitä henkilöitä,
joiksi heitä väität, sillä he ovat niitä yhtä vähän kuin minä olen
turkkilainen. Mutta mitä siihen tulee, että haluat minulta jotakin
kysyä, niin kysy, ja minä vastaan sinulle, vaikka kyselisit minulta
tästä hamaan huomiseen saakka.

— Pyhä Jumalan äiti! — kirkaisi Sancho. — Onko mahdollista, että teidän
armonne on niin kovapäinen ja niin heikkoajuinen, ettei huomaa, että
se, mitä sanon, on silkkaa totta ja että tähän teidän vangitsemiseenne
ja onnettomuuteenne on suurempana syynä ilkeys kuin noituus? Jos
kumminkin on niin laita, niin tahdon teille selvästi todistaa, ettei
tässä ole kysymyksessä mikään noituus. Sanokaa siis minulle, niin totta
kuin toivotte Jumalan pelastavan teidät tästä surkeudesta ja niin totta
kuin haluatte päästä armollisen neidin Dulcinean syliin, kun kaikkein
vähimmin sitä aavistatte...

— Lakkaa minua vannottamasta — sanoi Don Quijote — ja kysy minulta,
mitä haluat; sanoinhan sinulle jo, että vastaan sinulle aivan
täsmällisesti.

— Sitähän minä juuri haluan, — vastasi Sancho — ja pyydän teitä nyt
minulle sanomaan, mitään lisäämättä tai pois ottamatta, aivan totuuden
mukaisesti, niinkuin voi odottaa sanovan ja niinkuin sanovat kaikki ne,
jotka harjoittavat asetointa, niinkuin teidän armonne sitä harjoittaa,
vaeltavan ritarin nimellä...

— Minä sanon, etten valehtele vähääkään — vastasi Don Quijote. — Kysy
nyt vihdoinkin, sillä minua totisesti jo väsyttävät kaikki nuo sinun
selityksesi, anomuksesi ja esipuheesi, Sancho.

— Minä olen siis aivan varma isäntäni rehellisyydestä ja
totuudenrakkaudesta, ja niinmuodoin, koska tämä seikka on meille
tärkeä, kysyn, luvalla sanoen, onko teidän armonne, sinä aikana, jonka
olette viettänyt häkissä ja oman luulonne mukaan noiduttuna, tuntenut
halua ja kutsumusta tehdä suurempaa tai pienempää, kuten on tapana
sanoa.

— Minä en ymmärrä, mitä tarkoitat puhuessasi suuremman ja pienemmän
tekemisestä, Sancho; sano asia selvemmin, jos toivot minun siihen
selvästi vastaavan.

— Onko mahdollista, ettei teidän armonne ymmärrä, mitä merkitsee
pienemmän ja suuremman tekeminen? Sehän opetetaan lapsille jo heitä
rinnoista vieroitettaessa. Tietäkää siis, että tarkoitan, oletteko
tuntenut tarvetta tehdä, mitä ei voi jättää kenenkään toisen tehtäväksi.

— Ahaa, nyt minä ymmärrän, Sancho! Olen toki jo monta kertaa, ja nytkin
on sellainen vaiva. Päästä minut tästä pulasta, sillä tässä ei ole enää
kaikki oikein hyvässä siivossa!




Yhdeksäsviidettä luku,

missä kerrotaan siitä älykkäästä keskustelusta, joka Sancho Panzalla
oli isäntänsä Don Quijoten kanssa.


— Kas niin! — sanoi Sancho. — Nyt olette kiikissä juuri tätä minä
tahdoin saada tietää, halusin sitä täydestä sydämestäni. Kuulkaahan,
armollinen herra: voitteko kieltää, mitä yleensä sanotaan ihmisestä,
joka on huonovointinen: »En tiedä mikä häntä vaivaa, hän ei syö, ei
juo, ei nuku eikä vastaa kunnollisesti hänelle tehtyihin kysymyksiin,
vaan näyttää ihan kuin noidutulta»? Tästä voimme päätellä, että ne,
jotka eivät syö, juo ja nuku ja tee luonnollisia tarpeitaan, kuten
sanoin, ne ovat noidutuita, mutta eivät ne, joilla on sellaisia haluja
kuin teidän armollanne, joka juo, kun hänelle juotavaa tarjotaan, syö,
kun sattuu syötävää olemaan, ja vastaa kaikkiin hänelle tehtyihin
kysymyksiin.

— Sinä puhut totta, Sancho; — vastasi Don Quijote — mutta olenhan
jo sinulle sanonut, että on monenlaista noituutta, ja voisihan olla
niinkin, että toinen laji ajan pitkään muuttuu toiseksi ja että
noidutut henkilöt nykyisin yleisesti tekevät kaikkea, mitä minä
teen, vaikka eivät ole ennen niin tehneet. Eri aikojen erilaista
käytäntöä vastaan ei niinmuodoin sovi väitellä eikä siitä voi tehdä
mitään johtopäätöksiä. Minä tiedän ja olen aivan selvillä siitä,
että olen noiduttu, ja se riittää omantuntoni rauhoittamiseksi;
tunnonvaivani näet olisivat ylen suuret, jos ajattelisin, etten ole
noiduttu, mutta siitä huolimatta suostuisin jäämään tähän häkkiin
laiskana ja pelkurimaisena, laiminlyöden mahdollisen avunannon monille
hädänalaisille ja onnettomille, jotka varmaan tälläkin hetkellä
kipeästi kaipaavat minun apuani ja suojaani.

— Kaikesta huolimatta — virkkoi Sancho — väitän, että suuremmaksi
vakuudeksi ja varmuudeksi olisi hyvä, jos teidän armonne kokisi
päästä tästä vankeudesta (ja minä lupaan kaikin voimin teitä auttaa,
vieläpä teidät siitä vapauttaakin), yrittäisitte jälleen nousta kelpo
Rocinantenne selkään, joka astelee niin allapäin ja surullisena, että
sitäkin voisi luulla noidutuksi, ja me sitten vielä kerran koettaisimme
onneamme lähtemällä etsimään uusia seikkailuja. Ellei meidän kävisikään
niissä hyvin, niin onhan meillä aikaa palata häkkiin, ja minä lupaan
teille rehellisenä ja uskollisena aseenkantajana astua siihen teidän
armonne kanssa, jos teidän armonne sattuisi olemaan niin onneton tai
minä niin yksinkertainen, etten saa suoritetuksi, mitä lupaan.

— Minä teen mielelläni niinkuin sanot, Sancho veikko, — virkkoi Don
Quijote — kun keksit sopivan tilaisuuden minun vapauttamiseksi, niin
minä tottelen sinua kaikin puolin; mutta sinä, Sancho, tulet varmaan
huomaamaan, kuinka erehdyt minun onnettomuuteeni nähden.

Näin keskustelivat vaeltava ritari ja hänen poloinen aseenkantajansa,
kunnes saapuivat sinne, missä kirkkoherra, tuomioherra ja parturi jo
maahan astuneina heitä odottivat. Ajomies riisui heti härät valjaista
ja päästi ne vapaasti liikkumaan vihannassa ja miellyttävässä paikassa,
jonka raikkaus houkutteli siitä nauttimaan, ei kumminkaan Don Quijoten
laisia noiduttuja henkilöitä, vaan ainoastaan hänen aseenkantajansa
laisia älykkäitä ja ymmärtäväisiä. Sancho pyysi kirkkoherralta
herralleen lupaa päästä hetkeksi ulos häkistä, koska oli vaara tarjona,
ettei tämä vankila, jos häneltä evättäisiin ulospääsy, säilyisi niin
siistinä kuin hänen isäntänsä kaltaisen ritarin arvo vaati. Kirkkoherra
ymmärsi, mitä hän tarkoitti, ja sanoi mielellään suostuvansa hänen
pyyntöönsä, ellei tarvinnut pelätä, että Sanchon herra, huomattuaan
päässeensä vapauteen, tekisi tavallisia kolttosiaan ja lähtisi niin
kauas, ettei kukaan häntä enää näkisi.

— Minä takaan, ettei hän pakene — vastasi Sancho.

— Samoin minä, — sanoi tuomioherra — varsinkin, jos hän lupaa minulle
ritarisanallaan, ettei poistu meidän luotamme, ennenkuin me siihen
suostumme.

— Sen lupaan; — vastasi Don Quijote — joka oli kuullut koko keskustelun
— sitä mieluummin, kun se, joka on noiduttu, niinkuin minä, ei voi
hallita persoonaansa miten itse haluaa, koska noita voi saada aikaan,
ettei noiduttu kykene liikahtamaan paikaltaan kolmeensataan vuoteen, ja
voi palauttaa paenneen takaisin ilmojen tietä.

Koska niin oli laita, voivat he hänen mielestään hyvinkin päästää hänet
ulos, varsinkin, kun siitä oli etua kaikille; jos näet eivät häntä
päästäisi, niin hänen vakuutuksensa mukaan tulisi inha haju välttämättä
heitä kiusaamaan, elleivät väistyisi loitommaksi.

Tuomioherra tarttui hänen käteensä, vaikka ne olivat molemmat sidotut,
ja hänet päästettiin hänen sanansa ja lujan lupauksensa nojalla häkistä
ulos, mikä häntä sanomattomasti ilahdutti. Ensiksi hän ojenteli
jäseniään meni sitten Rocinanten luo, taputti sitä pari kertaa
lautasille ja sanoi:

— Jumalan ja hänen siunatun äitinsä nimessä toivon vielä, sinä kaikkien
hevosten kukka ja kuvastin, että me molemmat aivan kohta saamme tehdä,
mitä haluamme, sinä kantaa herraasi selässäsi ja minä sinulla ratsastaa
harjoittaen sitä tointa, jota varten Jumala on minut maailmaan
lähettänyt.

Niin sanottuaan Don Quijote meni Sanchon kanssa johonkin syrjäiseen
paikkaan ja palasi sieltä sitten varsin keventyneenä ja entistä enemmän
haluten toteuttaa, mitä hänen aseenkantajansa suunnitteli.

Tuomioherra katseli häntä ja ihmetteli hänen suuren hulluutensa
omituista laatua sekä sitä, että hän kaikissa puheissaan ja
vastauksissaan osoitti olevansa erittäin ymmärtäväinen, horjahtaen
hulluuteen, kuten jo aikaisemmin on mainittu, ainoastaan silloin, kun
tulivat puheeksi ritariseikat. Kun siis kaikki olivat istuutuneet
nurmikolle odottamaan tuomioherran muonavaroja, lausui tämä, sääliä
tuntien:

— Onko mahdollista, herra hidalgo, että noiden mehuttomien ja joutavien
ritariromaanien lukeminen on voinut järkyttää teidän ymmärrystänne
siinä määrässä, että luulette olevanne noiduttu ja muuta samanlaista,
mikä on niin kaukana asiain todellisesta tilasta kuin valhe totuudesta? Ja
kuinka voi kukaan järkevä ihminen uskoa, että maailmassa on ollut niin
lukemattoman monta Amadista ja niin paljon muita kuuluisia ritareita,
niin monta Trapezuntin keisaria, niin monta Hyrkanian Felixmartea,
niin paljon oivallisia tasa-astujia, niin monta vaeltavaa neitoa, niin
paljon matelijoita ja louhikäärmeitä, niin paljon jättiläisiä, niin
paljon suunnattomia seikkailuja, niin monenlaista noituutta, niin
paljon taisteluita, niin paljon hurjia kahakoita, niin upeita pukuja,
niin paljon rakastuneita prinsessoja, niin paljon aseenkantajia, jotka
ovat päässeet kreiveiksi, niin paljon sukkelia kääpiöitä, niin paljon
lemmenkirjeitä, niin paljon kuhertelua, niin paljon sankarillisia
naisia ja sanalla sanoen niin paljon kaikenlaisia järjettömiä seikkoja
kuin ritariromaanit sisältävät? Omasta puolestani voin sanoa, että
ne, kun niitä luen, minua hiukan huvittavat niin kauan kuin voin
olla ajattelematta, että kaikki on valhetta ja joutavaa lorua, mutta
muistaessani sitten, mitä ne oikeastaan ovat, minä heitän parhaankin
niistä seinään ja heittäisin tuleenkin, jos sattuisi olemaan siihen
tilaisuutta, sillä ne ansaitsevat hyvin sellaisen rangaistuksen, koska
ovat valheellisia ja petollisia ja esittävät asioita tavalla, joka
sotii luonnon yleistä järjestystä vastaan, perustamalla uusia oppeja
ja uusia elämäntapoja ja saaden ihmisten tietämättömän joukon uskomaan
ja pitämään tosina kaikkia typeryyksiä, joita niihin sisältyy. Ovatpa
ne niinkin julkeita, että uskaltavat hämmentää älykkäitten miesten ja
jalosukuisten hidalgojen ymmärryksen, kuten hyvin nähdään siitä, mitä
ne ovat tehneet teidän armollenne saattaessaan teidät niin pitkälle,
että on täytynyt sulkea teidät häkkiin ja lähteä kuljettamaan teitä
härkärattailla niinkuin kuljetetaan jotakin leijonaa tai tiikeriä
paikasta toiseen sitä näytellen ja sen näyttelemisestä ansaiten. Jalo
herra Don Quijote, armahtakaa itseänne, palatkaa järjen helmaan,
oppikaa oikein käyttämään hyvää ymmärrystä, jonka taivas on suvainnut
teille lahjoittaa, ja viljelkää erinomaisia neronlahjojanne lukemalla
toisenlaista kirjallisuutta, joka saattaa hyödyttää henkeänne ja
lisätä mainettanne! Jos sittenkin haluatte luonnollisen taipumuksenne
yllyttämänä lukea kirjoja, joissa kerrotaan sankaritöistä ja
ritariseikoista, niin lukekaa Pyhästä Raamatusta Tuomarien kirja;
siitä löydätte suurenmoisia todellisia tapauksia ja yhtä todenmukaisia
kuin urhoollisiakin sankaritekoja. Lusitaniassa oli Viriatus, Roomassa
Caesar, Kartagossa Hannibal, Kreikassa Aleksanteri, Kastiliassa kreivi
Fernán Gonzalez, Valenciassa Cid, Andalusiassa Gonzalo Fernandez,
Extremadurassa Diego Garcia de Paredes, Jerezissä Garci Pérez de
Vargas, Toledossa Garcilaso, Sevillassa Don Manuel de León, ja heidän
urotöihinsä tutustuminen voi huvittaa, opettaa ja ihastuttaa kaikkein
hienoälyisintäkin, joka niistä lukee. Sellainen lukeminen on varmaan
teidän armonne hyvän ymmärryksen arvoista, parahin herra Don Quijote,
ja sen lukemisen päätettyänne olette perehtynyt historiaan, ihastunut
kuntoon, harjaantunut hyveisiin, teidän tapanne ovat jalostuneet, te
olette urhoollinen olematta uhkarohkea ja varovainen olematta pelkuri,
ja kaikki tämä tapahtuu Jumalan kunniaksi, eduksi itsellenne ja
maineeksi Manchalle, mistä teidän armonne, kuten olen kuullut, juontaa
sukujuurensa ja alkuperänsä.

Don Quijote kuunteli erittäin tarkasti tuomioherran puhetta ja
huomattuaan hänen lopettaneen katseli hänt kauan aikaa lausuen sitten:

— Teidän armonne, herra hidalgo, näyttää tahtovan puheessaan tehdä
minulle tiettäväksi, ettei maailma ole milloinkaan ollut vaeltavia
ritareita, että ai ritariromaanit ovat vääriä, valheellisia sekä
yhteiskunnalle hyödyttömiä ja vahingollisia ja että minä olen tehnyt
väärin niitä lukiessani, vielä enemmän väärin niitä uskoessani ja
kaikkein enimmin väärin toimiessani niitten mukaan antautumalla
harjoittamaan vaeltavan ritarin erinomaisen vaikeata tointa, jota
niissä kuvaillaan; tehän näet väitätte, ettei maailmassa ole ollut
Amadis-nimistä ritaria, ei Amadis Gallialaista, ei Amadis Kreikkalaista
eikä niitä lukemattomia muita ritareita, joista mainitut teokset
kertovat.

— Kaikki on kirjaimellisesti niinkuin teidän armonne selittää — sanoi
tuomioherra.

Siihen vastasi Don Quijote:

— Teidän armonne sanoi vielä enemmänkin väittäessään, että mainitut
kirjat ovat tehneet minulle suurta vahinkoa, koska ovat hämmentäneet
järkeni ja saattaneet minut häkkiin ja että minun olisi syytä tehdä
parannus ja vaihtaa luettavaa alkaen lukea todenperäisempiä kirjoja,
joista on suurempaa huvia ja hyötyä.

— Aivan oikein — sanoi tuomioherra.

— Siinä tapauksessa — virkkoi Don Quijote — minä puolestani olen sitä
mieltä, että järjetön ja noiduttu on teidän armonne, koska olette
rohjennut lausua niin suuria herjauksia sellaista seikkaa vastaan,
joka maailmassa niin hyväksytään ja pidetään niin totena, että
se, joka aikoo sitä kieltää, niinkuin teidän armonne sen kieltää,
ansaitsisi saman rangaistuksen, jonka teidän armonne sanoo määräävänsä
kirjoille, kun niitä luette ja ne teitä ikävystyttävät. Jos näet
tahtoo väittää, ettei Amadista ole milloinkaan ollut, enempää kuin
muitakaan seikkailevia ritareita, joita historioissa vilisemällä
vilisee, niin se merkitsee samaa kuin tahtoa saada joku uskomaan,
ettei aurinko valaise, pakkanen palella tai maa meitä kannata; voiko
näet maailmassa olla ketään järkevää ihmistä, joka voisi saada toisen
uskomaan, ettei ole totta kaikki, mitä kerrotaan prinsessa Floripesistä
ja Guido Burgundilaisesta, Fierabrasista sekä Mantiblen sillasta, mikä
kaikki tapahtui Kaarle Suuren ajalla? Piru minut periköön, ellei tuo
ole yhtä totta kuin että nyt on päivä. Ja jos se on valhetta, niin
silloin täytyy myös olla valhetta, että on ollut Hektor, Akhilleus,
Troian sota, Ranskan kaksitoista pääriä ja Englannin Artus-kuningas,
joka elää vieläkin korpiksi muuttuneena ja jota odotetaan palaavaksi
takaisin valtakuntaansa minä hetkenä tahansa. Silloin luultavasti
myös uskalletaan väittää valheeksi Guarino Mezquinon historia sekä
pyhän Graalin etsintä ja tekaistuiksi Don Tristanin ja kuningatar
Isolden sekä Ginevran ja Lancelotin lemmenseikat, vaikka on olemassa
henkilöitä, jotka melkein muistavat nähneensä hovinaisen Quintanonan,
joka oli paras naispuolinen viininlaskija koko Isossa Britanniassa.
Tämä on niin varmaa, että itse muistan, kuinka isoäitini, isäni äiti,
tapasi minulle sanoa, nähdessään jonkun vanhan naisen kunnianarvoisine
päähineineen: »Tuo tuossa, rakas pojanpoikani, on hovinaisen
Quintañonan näköinen.» Siitä minä päättelen, että isoäidin täytyi hänet
tuntea tai että hän ainakin oli saanut nähdä jonkin hänen muotokuvansa.
Ja kuka voikaan kieltää, että kertomus Pietarista ja kauniista
Magelonasta on todenperäinen, kun kerran vielä tänäkin päivänä voi
kuninkaallisessa varushuoneessa nähdä palikan, jolla urhoollinen
Pietari ohjasi puuhevosta ratsastaessaan sillä ilmojen halki, joka
palikka on hiukan isompi kuin vaunujenaisa? Palikan vieressä on
Babiecan satula, ja Roncesvalissa on Rolandin torvi, paksun hirren
kokoinen. Tästä seuraa, että on ollut kaksitoista pääriä, että on ollut
Pietari, että on ollut Cid ja muita hänenlaisiaan ritareita, niitä,
joiden sanotaan liikkuvan seikkailemassa. Ellei tätä myönnetä, voidaan
yhtä hyvin väittää valheeksi, että urhoollinen lusitanialainen[47]
Juan de Merlo oli vaeltava ritari, joka lähti Burgundiin ja taisteli
Arrasin kaupungissa Charnyn kuuluisaa herraa vastaan, jota mainittiin
herra Pietarin nimellä, ja myöhemmin Baselin kaupungissa herra Heinrich
von Rabensteinia vastaan suoriutuen kummastakin taistelusta voittajana
ja saaden niistä erinomaista kunniaa, ja samoin olisivat silloin
perättömiä ne seikkailut ja taistelut, joita Burgundissa suorittivat
urhoolliset espanjalaiset Pedro Barba ja Gutierre Quijada (jonka
viimeksimainitun jälkeläinen minä olen suoraan alenevassa polvessa
miespuolelta) voittaen kreivi Saint-Paulin pojat. Silloin voidaan yhtä
hyvin väittää, ettei Don Fernando de Guevara lähtenyt seikkailuja
etsimään Saksaan, missä hän taisteli nuorta junkkaria Georgia vastaan,
joka oli ritari Itävallan herttuan hovissa; silloin voidaan sanoa,
että Suero de Quiñonesin ottelu kuuluisassa aseleikissä on pelkkä
keksitty juttu, samoin herra Luis de Falcesin taistelu kastilialaista
aatelismiestä Don Gonzalo de Guzmánia vastaan, ja samaa voitaisiin
sanoa monista muista urotöistä, joita ovat suorittaneet kristityt
ritarit sekä täällä Espanjassa että vieraissa maissa ja jotka ovat niin
uskottavia ja tosia, että vielä kerran sanon niiden todenperäisyyden
kieltäjän olevan vailla kaikkea järkeä ja hyvää ymmärrystä.

Tuomioherra joutui ihmeisiinsä kuullessaan Don Quijoten siten
sekoittavan totta ja valhetta ja huomatessaan, kuinka hyvin hän tunsi
kaikki seikat, jotka koskivat hänen vaeltavan ritarikuntansa tekoja.
Hän vastasi:

‒ En voi kieltää, herra Don Quijote, että siinä, mitä teidän armonne
sanoi, on jotakin totta, varsinkin, mikäli tulevat kysymykseen
Espanjan vaeltavat ritarit ja samoin myönnän mielelläni, että Ranskan
kaksitoista pääriä ovat eläneet maailmassa, mutta sitävastoin en voi
uskoa, että he ovat suorittaneet kaikki ne teot, jotka arkkipiispa
Turpin[48] mainitsee heidän suorittamikseen. Seikka näet oli
todellisuudessa se, että he olivat ritareita, jotka valitsi Ranskan
kuningas ja joita mainittiin päärien eli samanarvoisten nimellä,
koska he kaikki olivat miehuudeltaan, arvoltaan ja urhoollisuudeltaan
toistensa veroisia, tai elleivät olleetkaan, oli ainakin tarkoitus,
että olisivat. He siis muodostivat eräänlaisen ritarikunnan, jota
voisi verrata nykyiseen Santiago- tai Calatrava-ritaristoon, jotka
edellyttävät, että niihin liittyvät henkilöt ovat tai että heidän tulee
olla urhoollisia, rohkeita ja jalosukuisia ritareita, ja samoinkuin
nykyjään puhutaan Johanniittien tai Alcantaran ritarikunnan ritareista,
puhuttiin silloin kahdestatoista pääristä, koska tähän ritarikuntaan
valittiin kaksitoista mainitussa suhteessa tasavertaista. On myös aivan
varmaa, että Cid ja Bernardo del Carpio ovat eläneet, mutta luulen
olevan sangen epävarmaa, ovatko he suorittaneet niitä urotöitä, joita
heidän väitetään suorittaneen. Mitä tulee siihen puikkoon, jonka
teidän armonne sanoo kuuluneen kreivi Pietarille ja olevan Babiecan
satulan vieressä kuninkaallisessa varushuoneessa, tunnustan olevani
vikapää tietämättömyyden tai lyhytnäköisyyden syntiin, sillä en ole
sitä puikkoa nähnyt, vaikka olen nähnyt satulan ja vaikka puikko teidän
armonne sanojen mukaan on niin suuri.

— Siellä se kuitenkin on, aivan varmasti; — vastasi Don Quijote — ja
kaiken lisäksi sanotaan vielä, että se on pistetty nahkakoteloon, jottei
se homehtuisi.

— Sangen mahdollista, — vastasi tuomioherra — mutta minä en muista
sitä nähneeni, niin totta kuin minut, on virkaani vihitty. Siinäkään
tapauksessa, että myönnän sen siellä olevan, en kuitenkaan sitoudu
uskomaan tosiksi kaikkien noiden Amadis-ritareiden historioita ja
kertomuksia koko tuosta ritarijoukkiosta, eikä ole mitään järkeä
siinä, että teidän armonne lainen erittäin kunniallinen, oivallinen ja
ymmärtäväinen mies luulottelee todenperäisiksi kaikki ne mahdottomat
hulluudet, joita on kirjoitettu mielettömiin ritariromaaneihin.




Viideskymmenes luku,

jossa kerrotaan Don Quijoten ja tuomioherran älykkäästä väittelystä
sekä muista tapahtumista.


— Jopa nyt jotakin! — virkkoi Don Quijote. — Kirjat, jotka on painettu
kuninkaan luvalla ja niiden hyväksyminä, joiden tarkastettaviksi ne on
jätetty, ja joita ovat mielellään lukeneet ja luettuaan kiittäneet sekä
ylhäiset että alhaiset, köyhät ja rikkaat, oppineet ja oppimattomat,
rahvas ja ritarit, sanalla sanoen kaikenlaiset ihmiset, olipa heidän
säätynsä ja ammattinsa mikä tahansa, nämä kirjat olisivat siis
pelkkää valhetta, vaikka niissä on ilmeinen totuuden leima, koska ne
mainitsevat meille puheenaolevan ritarin tai puheenaolevien ritarien
isän, äidin, synnyinseudun, sukulaiset, iän, heidän urotyönsä sekä
paikat, joissa ne suoritettiin, kohta kohdalta ja päivä päivältä!
Älköön teidän armonne huoliko lausua sellaisia solvauksia, vaan uskokaa
minua, kun tässä neuvon teitä menettelemään niinkuin viisaan miehen
sopii menetellä: lukekaa ne, niin saatte nähdä, millaista huvia niiden
lukemisesta teille koituu. Ellette usko, niin sanokaa minulle: onko
olemassa suurempaa nautintoa kuin saada nähdä esimerkiksi, kuinka
eteemme ilmestyy äkkiä suuri piki järvi, joka kiehuu ja poreilee,
kuinka siinä ui ja risteilee suuri määrä matelijoita, käärmeitä,
sisiliskoja ja paljon muita julmia ja kauheita eläimiä ja kuinka
keskeltä järveä kuuluu ylen valittava ääni sanovan: »Sinä ritari,
olitpa kuka tahansa, joka seisot siinä katsellen tätä hirmuista järveä,
jos tahdot voittaa omaksesi aarteen, joka piilee näitten muistien
vetten alla, niin osoita rohkean sydämesi urheutta ja heittäydy
keskelle tätä mustaa ja kiehuvaa järveä; ellet niin tee, et ole kyllin
arvokas näkemään niitä suuria ihmeitä, joita sisältävät ja sulkevat
piiriinsä tämän mustan syvyyden alla sijaitsevat seitsemän haltiattaren
seitsemän linnaa», ja kuinka ritari peloittavan äänen kuultuaan heti
enempää harkitsematta ja ryhtymättä ajattelemaan vaaraa, johon syöksyy,
vieläpä riisumatta yltään raskaita varuksiaan, sulkeutuu Jumalan ja
valtiattarensa suojelukseen, heittäytyy keskelle kiehuvaa järveä ja
ennenkuin arvaakaan tai aavistaakaan, minne oikeastaan joutuu, huomaa
olevansa kukkaniityillä, joille Elysionin kentät eivät suinkaan
vedä vertoja. Siellä hänestä näyttää taivas läpikuultoisemmalta ja
auringonpaiste kirkkaammalta kuin koskaan ennen, siellä hän näkee
edessään lempeän lehdon, jonka muodostavat niin vehmaat ja lehväiset
puut, että niiden näkeminen ilahduttaa silmiä, ja korville tuottavat
nautintoa suloisella ja luontevalla laulullaan lukemattomat pienet
kirjavat linnut, jotka puikkivat taajojen oksien lomitse. Tässä hän
huomaa pienen puron, jonka raikas vesi virtaa kuin juokseva kristalli
yli kultajyväsinä kiiltelevän hienon hiekan ja aitohelminä hohtelevien
valkoisten kivien. Tuossa hän näkee suihkulähteen, joka on taitavasti
rakennettu monivärisestä jaspiskivestä ja häikäisevästä marmorista;
tuolla hän havaitsee omituisesti suunnitellun toisen suihkulähteen,
missä pienet simpukankuoret ja valkoiset ja keltaiset näkinkengät
miellyttävässä epäjärjestyksessä luovat kiiltävien kristallinpalasten
ja keinotekoisten smaragdien kanssa niin monivivahteisen kokonaisuuden,
että taide näyttää tässä luontoa jäljitellen voittavan luonnon
tuotteet. Sitten hän yhtäkkiä huomaa hiukan kauempana lujan linnan
tai komean palatsin, jonka seinät ovat puhdasta kultaa, huiput
timantteja, portit hyasintteja,[49] ja joka on rakenteeltaan niin
ihmeellinen, että siinä suoritettu työ on vielä ihastuttavampi kuin
siihen käytetyt ainekset, vaikka se on tehty pelkistä timanteista,
kiiltokivistä, rubiineista, helmistä, kullasta ja smaragdeista. Eikä
siinä kyllin; tuon nähtyään hän näkee linnanportista tulevan joukon
nuoria neitoja, joiden puvut ovat niin upeat ja loistavat, etten
pääsisi milloinkaan kertomukseni päähän, jos ryhtyisin niitä nyt
kuvailemaan, niinkuin historiat niistä kertovat. Sitten se neito,
joka näyttää heistä kaikkein ylhäisimmältä, ottaa kädestä pelotonta
ritaria, joka oli heittäytynyt kiehuvaan järveen, ja taluttaa hänet
mitään virkkamatta komeaan linnaan tai palatsiin, antaa riisua hänet
niin alastomaksi kuin hän oli silloin, kun hänen äitinsä hänet
synnytti, kylvettää hänet haaleassa vedessä ja antaa sitten voidella
hänen koko ruumiinsa hyvänhajuisilla voiteilla ja pukea hänen ylleen
mitä hienoimman silkkipaidan, joka tuoksuu kaikkein ihanimmilta
hajuaineilta, ja sitten rientää luo eräs toinen nuori nainen ja
heittää hänen hartioilleen viitan, jonka sanotaan maksavan vähintään
kokonaisen kaupungin hinnan, vieläpä enemmänkin. Ja mitä saammekaan
vielä nähdä, kun meille kerrotaan, että hänet tämä kaiken jälkeen
viedään toiseen saliin, jossa hän näkee niin kauniisti katettuja
ruokapöytiä, että joutuu hämmästyksen valtaan? Entä sitten, kun hänen
käsilleen kaadetaan vettä, joka on tislattu pelkästä ambrasta ja
tuoksuvista kukkasista? Entä sitten, kun hänet sijoitetaan istumaan
norsunluiselle tuolille? Entä sitten, kun näemme kaikkien neitojen
häntä palvelevan ihmeellisen hiljaisuuden vallitessa? Entä sitten, kun
hänelle tuodaan niin paljon erilaisia ja niin maukkaasti laitettuja
ruokalajeja, ettei hän tiedä, mitä kohti kätensä ojentaa? Ja kuinka
ihmeellistä onkaan kuunnella musiikkia, joka soi hänen aterioidessaan,
hänen tietämättään, kuka laulaa tai mistä soitto kuuluu? Ja aterian
vihdoin loputtua, kun ruoka-astiat on korjattu pois, kuinka ritari
silloin istuukaan nojatuolissa taaksepäin nojaten ja kenties kaivelee
hampaitaan, kuten nykyisin on tapana, ja kuinka silloin arvaamatta
astuu salin ovesta sisään toinen nuori nainen, vielä kauniimpi kuin
yksikään edellisistä, istuutuu ritarin viereen ja alkaa hänelle
kertoa, mikä linna tämä on ja että hän elää siellä noiduttuna sekä
muita seikkoja, jotka hämmästyttävät ritaria ja ihastuttavat niitä,
jotka hänen historiaansa lukevat! En tahdo puhua tästä laajemmin,
sillä jo siitä, mitä olen kertonut, voi huomata, että minkä hyvänsä
vaeltavasta ritarista kertovan historian jokainen kohta välttämättä
huvittaa ja ihmetyttää ketä lukijaa tahansa. Teidän armonne voi
huoletta uskoa, mitä sanon, ja minä kehoitan teitä vieläkin lukemaan
näitä kirjoja, jotta saatte nähdä, kuinka ne karkoittavat mieltänne
kenties rasittavan alakuloisuuden ja parantavat oloanne, jos se
sattuu tuntumaan huonolta. Omasta puolestani voin sanoa, että siitä
lähtien, kun olen vaeltava ritari, olen urhoollinen, kohtelias,
aulis, sievä käytökseltään, jalomielinen, hieno, pelkäämätön, lempeä,
kärsivällinen, siedän nurkumatta vaivoja, vankeutta ja noituutta,
ja vaikka vielä äsken olin häkkiin suljettuna kuin mielenvikainen,
toivon kuitenkin, jos taivas minua auttaa eikä onneni ole aivan nurja,
pääseväni käsivarteni voimalla muutamassa päivässä kuninkaaksi johonkin
valtakuntaan, niissä voin osoittaa povessani asuvaa kiitollisuutta ja
vieraanvaraisuutta. Totta totisesti, hyvä herra, köyhän on mahdoton
harjoittaa anteliaisuuden hyvettä ketään kohtaan, vaikka hänessä
olisikin se hyve mitä suurimmassa määrässä, ja kiitollisuus, joka jää
pelkäksi toivomukseksi, on kuollut, niinkuin usko on kuollut ilman
töitä. Siitä syystä toivoisin onnen suovan minulle pian tilaisuutta
päästä keisariksi, jotta voisin osoittaa mielenlaatuani tekemällä hyvää
ystävilleni, varsinkin tälle Sancho Panza rukalle, aseenkantajalleni,
joka on maailman paras mies; ja mielisinpä lahjoittaa hänelle
kreivikunnan, jonka olen jo aikoja sitten hänelle luvannut, ellen
pelkäisi, ettei hän ole oikein kykenevä aluettansa hallitsemaan.

Sancho sattui kuulemaan isäntänsä viimeiset sanat ja virkkoi hänelle:

— Pitäkää te, herra Don Quijote, vain huoli siitä, että toimitatte
minulle sen kreivikunnan, jonka teidän armonne on minulle luvannut
niin totta kuin itse toivon sen saavani; minä kyllä lupaan, ettei
minulta pidä puuttua kykyä sen hallitsemiseen, ja jos puuttuisikin,
niin olenhan kuullut kerrottavan, että maailmassa on ihmisiä, jotka
ottavat ylhäisten herrojen tiluksia arennille maksaen heille vuosittain
määrätyn summan, ja nämä pitävät sitten huolen tilan hallitsemisesta
ja herra saa istua sääret suorina nauttien hänelle tulevaa vuokraa,
mistään muusta välittämättä. Niin teen minäkin enkä huoli siitä enempää
kuin tästäkään, vaan luovun heti koko hoidosta ja nautin tulojani kuin
herttua, ja hoitakoot muut omat asiansa.

— Hyvä Sancho, — virkkoi tuomioherra — tuo saattaa kyllä olla oikein
vuokratulojen nauttimiseen nähden, mutta vallanpitäjän tulee hoitaa
lainkäyttöä, ja siihen vaaditaan taitoa ja hyvää arvostelukykyä ja
ennen kaikkea rehellistä tahtoa toimia oikein; jos näet periaatteet
ovat puutteelliset, niin keinot ja tarkoituksetkin osoittautuvat aina
kelvottomiksi, ja Jumala varmaan auttaa yksinkertaisen ihmisen hyvää
tarkoitusta samoinkuin hän saattaa häpeään älykkään ihmisen huonot
aikeet.

— En minä ymmärrä tuota filosofiaa; — vastasi Sancho Panza — tiedän
vain, että kreivikunnan saatuani varmaan osaisin sitä heti hallita,
sillä onhan minussa ymmärrystä yhtä paljon kuin jossakin toisessa, ja
ruhoa minussa on saman verran kuin kaikkein pyylevimmässä, ja yhtä
hyvä kuningas minä olisin omassa valtakunnassani kuin kuka muu tahansa
omassaan, ja kun kerran se olisin, tekisin mitä tahtoisin, ja kun
kerran tekisin, mitä tahtoisin, niin tekisin sellaista, mikä minua
miellyttää, ja kun tekisin sellaista, mikä minua miellyttää, olisin
tyytyväinen, ja kun ihminen kerran on tyytyväinen, ei hän pyydä enää
mitään, ja kun hän ei enää mitään pyydä, niin leikki on lopussa, ja
tuokaa tänne vain se kreivikunta ja sitten Jumalan haltuun ja näkemiin
asti, kuten sokea sanoi toiselle sokealle.

— Ei tuo filosofia niin kehnoa ole kuin sinä väität, Sancho; mutta
paljonhan sitä voi sanoa tästä kreivikunta-asiasta.

Siihen vastasi Don Quijote:

— Minä en tiedä, mitä tässä olisi vielä sanottavaa. Minä noudatan
niitä lukuisia ja erilaisia esimerkkejä, joita voisin mainita tässä
yhteydessä, esimerkkejä, saatuja oman ritarikuntani ritareilta,
jotka aseenkantajiensa uskollisia ja mainioita palveluksia palkiten
osoittivat heille erinomaista armoa tekemällä heidät kaupunkien ja
saarien riippumattomiksi herroiksi; ja saattoivatpa jonkun ansiot
olla niinkin suuret, että hän aikoi, itsestään liian hyvää luullen,
päästä kuninkaaksi. Mutta miksi tuhlaankaan tähän näin paljon aikaa,
kun minulle tarjoo loistavan esikuvan suuri ja aina ansaitsemaansa
kiitosta vaille jäävä Amadis Gallialainen, joka teki aseenkantajastaan
Mannersaaren kreivin! Minäkin voin niinmuodoin ilman minkäänlaisia
tunnonvaivoja tehdä kreivin Sancho Panzasta, joka on kaikkein parhaita
aseenkantajia, mitä kenelläkään vaeltavalla ritarilla on milloinkaan
ollut.

Tuomioherraa ihmetytti Don Quijoten lausumien hullutusten
järjestelmällisyys, se tapa, jolla hän oli kuvaillut Järven ritarin
seikkailuja, se vaikutus, jonka häneen olivat tehneet hänen lukemiensa
kirjojen tuulestatemmatut valheet, ja sitäpaitsi hän vielä ihmetteli
Sanchon typeryyttä, kun tämä niin innokkaasti halusi saada omakseen
isäntänsä hänelle lupaaman kreivikunnan. Samassa tulivat takaisin
tuomioherran palvelijat, ne, jotka olivat menneet majataloon hakemaan
muonamuulia. Nyt katettiin pöytä viheriälle nurmelle levitetyn
peitteen päälle ja istuttiin aterioimaan siihen puitten varjoon,
jottei häränajajalta menisi hukkaan tämän paikan hänelle tarjoama etu,
kuten aikaisemmin jo huomautettiin. Heidän siinä aterioidessaan kuului
yhtäkkiä siinä lähellä kasvavista orjantappurapensaista kovaa ryskettä
ja kellonkilinää, ja samassa he na näkivät viidakosta sukeltavan esiin
korean mustan-, valkoisen- ja harmaankirjavan vuohen. Sen jäljessä
tuli vuohipaimen huutaen ja houkutellen sitä niinkuin paimenten tapa
on, jotta se pysähtyisi tai palaisi laumaan. Pakeneva vuohi juoksi
säikähtyneenä ja peloissaan ihmisten luo, ikäänkuin heiltä suojaa
pyytäen, ja pysähtyi siihen. Vuohipaimen tuli, tarttui sen sarviin ja
sanoi sille, aivan kuin sillä olisi ollut järki ja ymmärrys:

‒ Voi sinä rasavilli, rasavilli, kirjo, kirjo, mitä sinä nyt tällä
tavalla juosta nilkutat! Mitkä sudet sinua nyt peloittavat, tyttöseni?
Sanohan minulle, mitä tämä merkitsee, kullannuppu? Mutta mitä se
voikaan merkitä muuta kuin että sinä olet nainen etkä voi pysyä
alallasi; piru sen periköön, tuon teidän rauhattoman luonnonlaatunne
ja samoin kaikkien niiden, joiden kaltaisia te olette! Lähde takaisin,
lähde takaisin, rakas ystävä; vaikka tarhassa ei olekaan niin hauskaa,
olet siellä kumppaniesi kanssa sentään paremmassa turvassa. Jos sinä,
jonka tulee toisia vartioida ja johtaa, juoksentelet tällä tavalla omin
päin ja harhateillä, niin miten niiden toisten sitten käy?

Vuohipaimenen sanat huvittivat kuulijoita, varsinkin tuomioherraa, joka
sanoi hänelle:

— Kuulkaahan, hyvä ystävä, tyyntykää nyt hiukan ja älkää huoliko pitää
niin kiirettä korjatessanne tätä vuohta laumaan takaisin; se on nainen,
kuten sanoitte, ja sen täytyy noudattaa luonnollista vaistoansa, vaikka
kuinka yrittäisitte sitä estää. Maistakaa nyt hiukan ruokaa ja ottakaa
kulaus viiniä, niin vihanne siitä lauhtuu ja vuohi saa sillävälin
levätä.

Niin sanoessaan hän samalla ojensi miehelle veitsenkärjellä kappaleen
kylmää kaniininpaistia. Vuohipaimen otti sen ja kiitti, joi viiniä,
tyyntyi ja sanoi sitten:

— Olisin pahoillani, jos armolliset herrat pitäisivät minua hölmönä,
kun puhuin tämän eläimen kanssa ikäänkuin se olisi järjellinen olento;
lausumissani sanoissa näet on todella salaista tarkoitusta. Minä olen
sivistymätön, mutta en siinä määrässä, etten tietäisi, kuinka on
seurusteltava ihmisten ja kuinka eläinten kanssa.

— Sen uskon mielelläni, — sanoi kirkkoherra — sillä tiedän
kokemuksesta, että metsissäkin kasvaa oppineita miehiä ja että
paimenten majoissa asuu ajattelijoita.

— Ainakin siellä asuu sellaisia, jotka ovat tulleet vahingosta
viisaiksi, hyvä herra; — vastasi vuohipaimen — ja jotta tämän
uskoisitte ja asia tulisi teille ilmiselväksi, ja vaikka näyttäisi
siltä, että minä tulen kuin kuokkavieraaksi kenenkään minua kutsumatta,
— ellei se teitä ikävystytä ja jos haluatte, hyvät herrat, kuunnella
minua tarkkaavasti vähän aikaa — kerron teille tositapauksen, joka
vakuuttaa oikeaksi sekä tämän herran (hän osoitti kirkkoherraa) että
minun oman väitteeni.

Siihen vastasi Don Quijote:

‒ Koska huomaan tässä asiassa olevan eräänlaista ritariseikkailujen
leimaa, niin minä puolestani kuuntelen teitä, hyvä ystävä, erittäin
mielelläni, ja samoin tekevät kaikki nämä herrat, sillä he ovat
erittäin älykkäitä ja pitävät merkillisistä tarinoista, jotka
jännittävät, ilahduttavat ja huvittavat mieltä, niinkuin varmaan uskon
teidän kertomuksenne tekevän. Aloittakaa siis, hyvä ystävä; me kaikki
kuuntelemme.

— Minä otan pois, mitä minulle kuuluu; — sanoi Sancho — menen tuonne
puron partaalle, vien tämän pasteijan mukanani ja syön itseni siellä
kylläiseksi kolmen päivän verosta; olen näet kuullut herrani Don
Quijoten sanovan, että vaeltavan ritarin aseenkantajan tulee syödä, kun
hänellä on siihen tilaisuus, niin paljon kuin suinkin jaksaa, koska voi
hyvinkin joutua niin sankkaan metsään, ettei pääse sieltä pois kuuteen
päivään, ja ellei ihminen ole oikein kylläinen tai kuljeta mukanaan
hyvin varustettua haarapussia, hän voi jäädä sinne, niinkuin usein
jääkin, kunnes on pelkkää luuta ja nahkaa.

— Sinä olet oikeassa, Sancho; — virkkoi Don Quijote — mene, minne
mielit, ja syö niin paljon kuin jaksat; minä puolestani en kaipaa enää
mitään muuta kuin sielun virkistystä, jota saan kuunnellessani tämän
kelpo miehen kertomusta.

— Sellaista virkistystä me saamme kaikki siitä — virkkoi tuomioherra.

Sitten hän pyysi vuohipaimenta aloittamaan, mitä oli luvannut.
Vuohipaimen taputti pari kertaa vuohensa kuvetta pidellen sitä sarvesta
ja sanoi sille:

— Pane nyt maata tähän viereeni, kirjo; me ennätämme kyllä vielä
kotiinkin palata.

Vuohi näytti ymmärtävän hänen sanansa, sillä paimenen istuutuessa se
paneutui aivan rauhallisesti makuulle miehen viereen ja katsoi häntä
silmiin, siten osoittaen kuuntelevansa, mitä paimen sanoi; ja paimen
aloitti tarinansa näin.




Yhdeskuudetta luku,

jossa mainitaan, mitä vuohipaimen kertoi kaikille niille, jotka
kuljettivat Don Quijotea.


—- Kolmen penikulman päässä tästä laaksosta sijaitsee kylä, joka
pienuudestaan huolimatta on kaikkein varakkaimpia näillä tienoilla.
Siinä asui eräs suuressa arvossa pidetty talonpoika, ja arvonanto,
joka yleensä johtuu henkilön varallisuudesta, tuli hänen osakseen
pikemmin hänen kuntonsa kuin hankkimiensa rikkauksien vuoksi. Hän itse
sanoi olevansa onnellinen varsinkin senvuoksi, että hänellä oli niin
erinomaisen kaunis, harvinaisen älykäs, miellyttävä ja siveä tytär,
että kaikki, jotka hänet tunsivat ja häntä katselivat, ihailivat
ja ihmettelivät niitä erinomaisia lahjoja, jotka taivas ja Luonto
olivat hänelle suoneet. Hän oli kaunis jo pienenä tyttönä, ja hänen
ihanuutensa lisääntyi yhä, niin että hän kuudentoista vuoden ikäisenä
oli oikea kaunotar. Hänen kauneutensa maine alkoi levitä naapurikyliin,
mitä sanonkaan, ei ainoastaan naapurikyliin, vaan myös kaukaisiin
kaupunkeihin, vieläpä ruhtinastenkin palatseihin ja kaikenlaisten
ihmisten kuuluviin, jotka saapuivat joka taholta näkemään häntä kuin
jotakin harvinaista olentoa tai jotakin ihmeitätekevää pyhää kuvaa.
Hänen isänsä vartioi häntä ja hän vartioi itse itseänsä, sillä ei ole
mitään lukkoa, suojaa tai salpaa, joka voisi varjella nuorta tyttöä
paremmin kuin hänen oma siveytensä.

Isän rikkaus ja tyttären kauneus saivat monet kyläläiset ja muukalaiset
pyytämään häntä vaimokseen, mutta isä, jonka asiana oli pitää huolta
tästä suuresta kalleudesta, epäröi voimatta päättää, kenelle kaikista
niistä lukemattomista, jotka häntä pyynnöillään ahdistivat, antaisi
tyttärensä. Niiden monien joukkoon, joilla oli tämä rehellinen
toivomus, kuuluin minäkin, ja minä toivoin hartaasti voivani saattaa
sen suotuisaan päätökseen, koska tiesin isän minut hyvin tuntevan,
koska olin kotoisin samasta kylästä, puhdasta kristittyä sukuperää,
parhaassa iässäni, sangen varakas ja myös hyvillä hengenlahjoilla
varustettu. Tyttöä kosi myös eräs toinen saman kylän nuorukainen,
jolla oli samat edut kuin minulla, ja siitä syystä isä epäröi ja oli
kahden vaiheilla; hänestä näet tuntui, että hän voisi hyvin luovuttaa
tyttärensä kummalle tahansa, ja niin hän päätti tästä epäröinnistä
vapautuakseen ilmoittaa asian Leandralle; — sillä nimellä mainittiin
tätä rikasta tyttöä, joka on tehnyt minusta niin köyhän — hän näet
ajatteli, että olisi hyvä, koska me molemmat olimme tasavertaiset,
antaa rakkaan tyttären ratkaista asia oman mielensä mukaan, jota
menettelyä kannattaa noudattaa kaikkien vanhempien naittaessaan
lapsiaan. En kumminkaan tahdo sanoa, että heidän tulee sallia lastensa
valita pahoja ja kehnoja, vaan tarkoitan, että heidän tulee ehdotella
lapsilleen hyviä ja että lasten tulee sitten saada valita mielensä
mukaan. Minä en tiedä, millainen Leandran mieli oli, tiedän vain, että
isä pitkitti asiaa sanomalla meille molemmille kosijoille, että hänen
tyttärensä oli vielä liian nuori, ja lausumalla yleisiä sananparsia,
jotka eivät häntä itseään mitenkään sitoneet, mutta eivät myöskään
sisältäneet selvää kieltoa. Kilpakosijani oli nimeltään Anselmo,
ja minun nimeni on Eugenio, jotta tunnette henkilöiden nimet tässä
murhenäytelmässä, joka ei vieläkään ole tullut päätökseen, vaikka
näyttää siltä, että se saa onnettoman lopun.

Siihen aikaan saapui kyläämme eräs Vicente de la Roca, jonkun saman
paikkakunnan köyhän talonpojan poika. Tämä Vicente palasi Italiasta
ja erinäisistä muista maista, missä oli ollut sotilaana. Hänen
ollessaan kahdentoista vuoden ikäinen oli eräs kapteeni, joka sattui
komppaniansa kanssa kulkemaan kylän läpi, vienyt hänet mukanaan, ja
nyt, kun oli kulunut vielä kaksitoista vuotta, hän palasi nuorena
miehenä, sotilaspuvussa, upeillen tuhansin eri värein, koristettuna
lukemattomilla kristalhhelyillä ja hienoilla teräsvitjoilla. Tänään hän
käytti toista korua, huomenna toista, mutta ne olivat kaikki ohuita,
epäaitoja, kevyitä ja arvottomia. Maalaiset, jotka luonnostaankin
ovat pahaelkisiä ja tilaisuuden tarjoutuessa ilkeitä kuin itse piru,
huomasivat sen, tutkivat tarkoin hänen korunsa ja kalleutensa ja
huomasivat, että hänellä oli kolme eriväristä pukua polvihousuineen
ja sukkineen; mutta hän sovitteli ja yhdisteli niitä niin, että moni,
ellei niitä olisi niin tarkoin tutkittu, olisi voinut vannoa hänellä
nähdyn enemmän kuin kymmenen eri vaatepartta ja kolmattakymmentä
sulkatöyhtöä. Teidän ei tule panna pahaksenne eikä pitää tarpeettomana,
että tässä kerron niin laajasti hänen vaatteistaan, sillä ne
merkitsevät paljon tarinassani. Hän istui usein penkillä kylän torilla
kasvavan suuren poppelin alla ja kertoi meille urotöistään, niin että
me kuuntelimme häntä suu auki ja henkeä pidättäen. Koko maailmassa
ei ollut ainoatakaan maata, jossa hän ei ollut käynyt, ei yhtäkään
taistelua, johon hän ei ollut ottanut osaa. Hän oli surmannut maureja
enemmän kuin niitä on koko Marokossa ja Tunisissa, taistellut oman
väitteensä mukaan useampia kaksintaisteluna kuin Gante ja Luna, Diego
Garcia de Paredes ja tuhannet muut hänen mainitsemansa sankarit ja
oli suoriutunut kaikista otteluista voittajana menettämättä niissä
verenpisaraakaan. Hän näytti meille kuitenkin muutamia arpia, joita
tosin ei voinut nähdä, mutta joiden hän väitti olevan eri taisteluissa
ja kahakoissa saatujen ampumahaavojen jälkiä. Sitäpaitsi hän puhutteli
sanomattoman julkeasti vertaisiaan, vieläpä niitäkin, jotka kuuluivat
hänen tuttaviinsa, sanoi isäkseen omaa käsivarttaan, sukuperäkseen
sankaritöitään ja väitti, ettei ollut sotilaana itse kuningastakaan
huonompi. Kaiken tämän kerskauksen lisäksi tuli, että hänessä oli
hieman musikantin vikaa ja että hän osasi hiukan rimputella kitaraa,
niin että muutamat sanoivat kitaran puhuvan hänen käsissään. Mutta
siihenkään eivät hänen taitonsa loppuneet, sillä hän oli vielä
runoniekka ja sepitti jokaisesta kylässä sattuvasta joutavasta seikasta
puolentoista peninkulman pituisen laulun.

Tämän nyt kuvailemani sotilaan, tämän Vicente de la Rocan, tämän
urhon, tämän keikarin, tämän soittoniekan, tämän säesepon näki Leandra
eräästä torin puolella olevasta kotinsa ikkunasta ja katseli häntä
siitä monet kerrat. Tyttö mieltyi miehen räikeitten vaatteitten
katinkultaan, ihastui hänen lauluihinsa, joita hän jakoi jokaista
parikymmentä jäljennöstä; miehen kertomukset omista urotöistä tulivat
hänen korviinsa, ja vihdoin — niin oli paholainen nähtävästi asian
järjestänyt hän rakastui mieheen, ennenkuin tämä oli ajatellutkaan
tyttöä tavoitella. Ja koska lemmenseikoissa tulee kaikkein helpoimmin
toivottuun päätökseen sellainen aie, jota nainen suosii, Leandra ja
Vicente pääsivät aivan helposti yksimielisyyteen, ja Leandra sai
toiveensa täyttymään, ennenkuin kukaan hänen monista kosijoistaan vielä
aavistikaan hänen sydämensä taipumusta, jätti rakkaan isänsä kodin
(hänen äitinsä näet ei ollut enää elossa) ja pakeni kylästä sotilaan
kanssa, joka sai tässä yrityksessä suuremman voiton kuin missään
niistä, joilla hän oli kerskaillut. Kaikki kyläläiset ihmettelivät
tapausta ja samoin kaikki muut, jotka saivat siitä kuulla. Minä
olin aivan suunniltani, Anselmo oli kuin ukkosenlyömä, Leandran
isä murheellinen, hänen sukulaisensa tunsivat olevansa solvattuja,
oikeudenpalvelijat puuttuivat asiaan, järjestyksenvalvojat lähtivät
liikkeelle, kuljettiin kaikki tiet, tutkittiin metsät ja muut paikat,
ja kolmen päivän kuluttua löydettiin mieletön Leandra eräästä
metsän luolasta paitasillaan ja ilman niitä runsaita rahoja ja
erinomaisen kalliita koruja, jotka hän oli ottanut kotoaan mukaansa.
Hänet vietiin murheellisen isän luo ja kyseltiin häneltä hänen
onnettomuudestaan. Hän tunnusti estelemättä, että Vicente de la Roca
oli pettänyt hänet ja houkutellut lähtemään isän kodista luvaten
mennä hänen kanssaan naimisiin, oli sanonut vievänsä hänet maailman
komeimpaan ja ylellisimpään kaupunkiin, Napoliin, ja Leandra oli
ymmärtämättömyydessään ja pahoin petettynä uskonut hänen puheitaan,
oli varastanut isältään rahoja ja antautunut miehen vietäväksi samana
yönä, jona oli kotoa poistunut, ja mies oli vienyt hänet jylhään
metsään ja sulkenut hänet luolaan, josta hänet sittemmin löydettiin.
Leandra kertoi vielä, että sotilas oli hänen kunniaansa riistämättä
ryöstänyt häneltä kaikki, mitä hänellä oli, jättänyt hänet luolaan ja
mennyt menojaan, mikä jälleen ihmetytti kaikkia. Vaikeata, hyvä herra,
oli uskoa sen veijarin pidättyneen pahimmasta, mutta Leandra vakuutti
sitä niin ehdottomasti, että hänen isänsä löysi siitä jotakin lohtua,
sillä hän ei välittänyt menettämistään rahoista ja kalleuksista, kun
hänen tyttärensä vain oli saanut säilyttää sen kalleuden, jota ei
voi toivoa milloinkaan saavansa takaisin, jos sen kerran menettää.
Samana päivänä, jona Leandra oli löydetty, hänen isänsä vei hänet
pois meidän näkyvistämme erään lähiseudulla sijaitsevan kaupungin
luostariin toivoen ajan häivyttävän osan sitä huonoa mainetta, johon
hänen tyttärensä oli joutunut. Leandran syyllisyyden lievennyksenä oli
hänen nuori ikänsä, ainakin niiden mielestä, jotka eivät välittäneet,
oliko hän hyvä- vai huonotapainen, mutta ne, jotka tunsivat hänen hyvän
älynsä ja ymmärtäväisyytensä, eivät katsoneet hänen virheensä johtuneen
tietämättömyydestä, vaan hänen kevytmielisyydestään ja naisten
luontaisesta laadusta, joka useimmiten on ajattelematon ja epävakainen.

Kun Lendra oli suljettu luostariin, Anselmon silmät tulivat kuin
sokeiksi tai niillä ei ainakaan ollut mitään sellaista katseltavaa,
josta hän olisi voinut iloita. Minunkin silmäni himmenivät, mikään
valonsäde ei ohjannut niitä mihinkään miellyttävään. Leandran ollessa
poissa surumme kasvoi, kärsivällisyytemme loppui, me kirosimme
sotilaan helyjä ja Leandran isän varomattomuutta. Lopuksi Anselmo ja
minä päätimme lähteä pois kylästä ja tulla tänne laaksoon, missä hän
kaitsee suurta omaa lammaslaumaa ja minä monipäistä vuohikatrasta,
joka on samoin minun omani, ja niin me vietämme aikaamme täällä
metsässä antaen tunteittemme purkautua, jopa niin, että yhdessä
laulamme kauniin Leandran kiitosta tai moitetta tai huokailemme yksin
ja uskomme yksinäisyydessä taivaalle sydämemme valitukset. Monet muut
Leandran kosijat ovat noudattaneet esimerkkiämme ja ovat tulleet
tähän jylhään metsäseutuun, missä elävät samoinkuin me, ja meitä on
täällä niin paljon, että tämä seutu näyttää muuttuneen paimenten
Arkadiaksi, niin täynnä paimenia ja laumoja se on, eikä ole mitään
kolkkaa, missä ei kuulisi mainittavan kauniin Leandran nimeä. Toinen
kiroo häntä ja nimittää häntä kevytmieliseksi, epävakaiseksi ja
kunniattomaksi, toinen tuomitsee hänet myöntyväiseksi ja helposti
vieteltäväksi, toinen vapauttaa hänet kaikista syytöksistä ja antaa
hänelle anteeksi, toinen tuomitsee ja soimaa, toinen ylistää hänen
kauneuttaan, toinen moittii hänen luonnettaan, ja niin kaikki häntä
solvaavat ja kaikki häntä palvovat, ja kaikkien hulluus on niin
suuri, että on sellaisiakin, jotka valittavat, että hän on heidät
hylännyt, vaikka eivät ole milloinkaan hänen kanssaan puhuneet, ja
vielä sellaisia, jotka vaikeroivat ja tuntevat hurjaa mustasukkaisuuden
kipua, johon hän kumminkaan ei ole antanut aihetta kenellekään, koska,
kuten jo sanoin, hänen harha-askelensa saatiin tietää ennenkuin
hänen sydämensä taipumus. Täällä ei ole yhtäkään kallioluolaa, ei
yhtäkään puron rantamaa, ei yhtään paikkaa puitten varjossa, missä
ei olisi jokin paimen, joka laulaen purkaa valitustaan ilmoille,
kaikkialla, missä kaiku soi, se toistelee Leandran nimeä, Leandraa
kajahtelevat vuoret, Leandraa solisevat puro, ja Leandra pitää meitä
kaikkia sellaisessa jännityksessä ja lumouksessa, että toivomme
yhä, vaikka toivoa ei ole, ja pelkäämme, tietämättä mitä pelkäämme.
Näiden mielettömien joukossa on kilpakosijani Anselmo se, joka
osoittaa huonointa ja parasta ymmärrystä; vaikka hänellä on niin
paljon muuta valittamisen syytä, hän sittenkin valittaa vain, että
Leandra on poissa, ja laulaa ihastuttavan hyvin käsittelemänsä viulun
säestyksellä valituslauluja, jotka osoittavat hänen hyvää ymmärrystään.
Minä puolestani käytän helpompaa ja nähdäkseni oikeampaa keinoa ja
puhun pahaa naisten kevytmielisyydestä, heidän epävakaisuudestaan,
heidän petollisuudestaan, heidän hauraista lupauksistaan, heidän
uskottomuudestaan ja vielä siitä, kuinka huonosti he osaavat valita
tunteittensa ja taipumustensa esineitä. Ja tämä, hyvät herrat, oli
syynä siihen, mitä sanoin ja lausuin vuohelleni tänne tullessani;
koska näet sekin on nainen, minä sitä halveksin, vaikka se on paras
koko katraassani. Tämä on tarina, jonka lupasin teille kertoa. Jos
olen tuhlannut sanoja sitä esittäessäni, en aio myöskään säästellä
varojani, jos saan teitä palvella; majani on tässä lähellä, minulla on
siellä tuoretta maitoa ja mehukasta juustoa sekä monenlaisia maukkaita
hedelmiä, joita katselee ja maistelee yhtä mielellään.




Kahdeskuudetta luku.

Don Quijoten ja vuohipaimenen tappelusta ja merkillisestä seikkailusta
katumuksentekijöiden kanssa, jonka ritarimme saattoi onnelliseen
päätökseen otsansa hiessä.


Vuohipaimenen kertomus miellytti kaikkia kuulijoita, varsinkin
tuomioherraa, joka erinomaisen uteliaana tarkkasi, kuinka hän oli
sen kertonut ollenkaan näyttämättä sivistymättömältä vuohipaimenelta
ja esiintyen pikemmin hienona hovimiehenä, ja siksi hän lausui, että
kirkkoherra oli ollut aivan oikeassa, kun oli sanonut metsissä kasvavan
oppineita miehiä. Kaikki kiittivät Eugenioa, mutta kukaan ei ollut
kiitosta jakaessaan niin aulis kuin Don Quijote. Hän sanoi:

— Parahin vuohipaimen, jos minulla olisi mahdollisuutta aloittaa
jokin uusi seikkailu, niin minä aivan varmaan lähtisin heti matkaan
saattaakseni teidän asianne hyvään päätökseen, hakisin pois luostarista
Leandran, joka varmaan on siellä vastoin omaa tahtoansa, en välittäisi
mitään abbedissasta enempää kuin muistakaan, jotka tahtoisivat sitä
estää, ja jättäisin hänet teidän haltuunne, jotta saisitte tehdä
hänelle mitä ikänä tahdotte ja hyväksi näette, kuitenkin noudattaen
ritarillisuuden lakeja, jotka velvoittavat olemaan tekemättä mitään
vääryyttä kenellekään nuorelle naiselle, ja joka tapauksessa toivon
Jumalan, meidän Herramme pitävän huolen siitä, ettei pahanilkisen
noidan voima mahda niin paljon kuin toisen suopeamman noidan väkevyys,
ja siltä varalta minä lupaan teille suojaa ja apua, niin kuin minua
siihen velvoittaa oma kutsumukseni, jonka tarkoituksena on juuri
heikkojen suojaaminen ja hädänalaisten auttaminen.

Vuohipaimen katseli häntä, näki hänet huonossa asussa ja surkeana,
ihmetteli ja kysyi parturilta, joka istui hänen vieressään:

— Hyvä herra, kuka on tuo mies, joka on niin omituisen näköinen ja
puhuu tuolla tavalla?

— Kuka muu — vastasi parturi — kuin suurimaineinen Don Quijote
Manchalainen, solvauksien kostaja, vääryyksien korjaaja, neitojen
suoja, jättiläisten kauhu ja kaikkien taisteluiden voittaja?

— Tuo tuntuu minusta — virkkoi vuohipaimen — sellaiselta, mitä saa
lukea kirjoista, jotka kertovat vaeltavista ritareista, sillä he
tekivät kaikkea, mitä teidän armonne sanoo tämän miehen tekevän; mutta
minä otaksun joko teidän armonne laskevan leikkiä tai tuon hyvän herran
pääkopassa olevan tyhjiä paikkoja.

— Te olette lurjuksien lurjus ja suuri konna, — sanoi nyt Don Quijote
— te olette itse tyhjäpäinen ja viallinen, sillä minun pääni on
paremmassa kunnossa kuin nartun, joka teidät synnytti.

Niin sanoen hän samassa sieppasi leivänkimpaleen, joka sattui olemaan
käsillä, ja heitti sen vasten vuohipaimenen kasvoja niin vihaisesti,
että miehen nenä litistyi; mutta vuohipaimen, joka ei ymmärtänyt
sellaista leikkiä ja huomasi joutuvansa totisesti pahoinpidellyksi,
ei välittänyt matosta, pöytäliinasta eikä aterioivasta seurueesta,
vaan hyökkäsi Don Quijoten kimppuun ja tarttui molemmin käsin hänen
kurkkuunsa niin tuimasti, että olisi varmaan hänet tukehduttanut,
ellei Sancho Panza olisi parahiksi saapunut paikalle, tarttunut häntä
hartioihin ja heittänyt keskelle ruokapöytää, niin että lautaset ja
lasit särkyivät sirpaleiksi ja kaikki, mitä siinä oli, kaatui ja
sinkosi pois. Huomattuaan päässeensä vapaaksi Don Quijote kiiruhti
hyökkäämään vuohipaimenen päälle, joka kasvot verissä ja Sanchon
potkimana ryömi nelinkontin etsien jotakin pöytäveistä kostaakseen
sillä verisesti; mutta tuomioherra ja kirkkoherra estivät hänen
aikeensa. Parturi järjesti kumminkin niin, että vuohipaimen sai Don
Quijoten alleen ja paukutti häntä nyrkeillään niin, että ritariparan
kasvoista vuoti verta yhtä paljon kuin hänen omistaan. Tuomioherra ja
kirkkoherra olivat pakahtua nauruun, järjestyksenvalvojat hyppivät
iloissaan, ja kaikki usuttelivat heitä toistensa kimppuun kuin
tappelevia koiria; Sancho Panza vain oli epätoivoissaan, kun ei päässyt
irtautumaan tuomioherran palvelijan käsistä, joka esti häntä menemästä
isäntäänsä auttamaan.

Kun siis kaikki muut, lukuunottamatta molempia toisiansa möyhentäviä
tappelijoita, iloitsivat ja riemuitsivat, kuului samassa torven ääni,
joka kaikui niin surulliselta, että kaikki kääntyivät katsomaan
sinnepäin, mistä ääni kuului. Mutta torven äänen kuuleminen vaikutti
kaikkein voimakkaimmin Don Quijoteen, joka tosin oli yhä vielä
vuohipaimenen alla aivan vastoin tahoansa ja saaden selkäänsä enemmän
kuin kohtuullista oli, mutta siitä huolimatta sanoi hänelle:

— Parahin piru, sillä mikään muu sinä et voi olla, koska sinulla on
ollut kyllin rohkeutta ja voimaa kukistaa minut, minä pyydän sinua
tekemään kanssani aselevon, vain yhdeksi tunniksi, sillä tuo torven
valittava ääni, joka kaikuu korviimme, tuntuu kutsuvan minua johonkin
uuteen seikkailuun.

Vuohipaimen oli jo väsynyt kurittamaan ja saamaan kuritusta, ja päästi
hänet heti. Don Quijote nousi seisomaan, käänsi kasvonsa siihen
suuntaan, mistä ääni kuului, ja näki samassa, että erästä kukkulan
rinnettä laskeutui joukko miehiä puettuina valkoisiin vaatteisiin kuin
katumuksentekijät.

Seikka oli se, että taivaan pilvet olivat sinä vuonna evänneet
maalta kosteutensa, ja kaikilla sen seudun paikkakunnilla tehtiin
pyhiinvaelluksia, pidettiin rukouksia ja harjoitettiin katumusta
rukoillen Jumalaa avaamaan laupeutensa kädet ja antamaan sadetta;
ja siinä tarkoituksessa saapui nyt jonkin läheisen kylän väki
kulkueena erään hurskaan erakon luo, jonka asumus oli tässä laaksossa
sijaitsevalla kummulla. Don Quijote näki katumuksenharjoittajien
omituiset puvut, ei tullut ollenkaan muistaneeksi, että oli nähnyt
niitä jo monet kerrat ennen, kuvitteli, että tässä oli jonkinlainen
seikkailutilaisuus ja että yksin hänen, vaeltavan ritarin asia oli
siihen käydä. Tätä hänen luuloaan vahvisti vielä se, että hän otaksui
erään heidän kantamansa, suruharsoon verhotun pyhän kuvan ylhäiseksi
naiseksi, jota nämä roistot ja hävyttömät maantierosvot veivät väkisin;
ja tuo oli tuskin ehtinyt iskeä hänen mieleensä, kun hän jo riensi
laitumella käyvän Rocinanten luo, otti satulankaarelta suitset ja
kilven ja pani suitset heti ratsunsa suuhun. Sitten hän pyysi Sancholta
miekkaansa, nousi Rocinanten selkään, otti kilven käsivarrelleen ja
lausui raikuvalla äänellä kaikille läsnäolijoille:

— Nyt, urheat seuralaiseni, saatte nähdä, kuinka tärkeätä on, että
maailmassa on ritareita, jotka kuuluvat vaeltavaan ritarikuntaan;
nyt, sanon minä, saatte nähdä siitä, miten minä vapautan tuon vankina
kuljetetun jalon rouvan, tuleeko vaeltavia ritareita kunnioittaa vai ei.

Niin sanoen hän painoi pohkeensa Rocinanten kupeisiin — hänellä näet
ei ollut kannuksia — ja ratsasti täyttä ravia (täydestä laukasta ei
ole milloinkaan puhe tässä todenperäisessä historiassa, kun Rocinanten
juoksua kuvataan) katumuksenharjoittajia vastaan, vaikka kirkkoherra,
tuomioherra ja parturi kokivat häntä pidättää. Se ei ollut mahdollista
eikä häntä myöskään pidättänyt Sanchon huuto:

— Mihin nyt, armollinen herra Don Quijote? Mikä piru teitä nyt riivaa
ja yllyttää hyökkäämään katolista uskontoamme vastaan? Huomatkaa
hiidessä, että tuo on katumuksenharjoittajien kulkue ja että tuo
rouva, jota he kuljettavat jalustalla, on pyhän tahrattoman Neitsyt
Marian kuva. Harkitkaa, herra, mitä teette, sillä tällä kertaa ei käy
sanominen, ettette sitä tiedä.

Sancho näki suotta vaivaa, sillä hänen isäntänsä hyökkäsi niin
innoissaan paitapukuisia vastaan ja vapauttamaan suruharson verhoamaa
ylhäistä naista, ettei kuullut sanaakaan eikä olisi kääntynyt, vaikka
olisi kuullutkin ja vaikka kuningas olisi käskenyt kääntymään. Hän
saapui kulkueen luo, pysähdytti Rocinanten, joka jo mieleltään hiukan
levähti, ja lausui vapisevalla ja karmealla äänellä:

— Te, jotka peitätte kasvonne, luultavasti siitä syystä, että tiedätte
oman kehnoutenne, huomatkaa ja kuunnelkaa, uuta minulla on teille
sanottavaa.

Ensimmäisinä pysähtyivät kuvankantajat, ja eräs niistä neljästä
papista, jotka lauloivat litaniaansa, huomatessaan oudonnäköisen Don
Quijoten, laihan Rocinanten ja muita naurettavia ominaisuuksia, joita
Don Quijotessa ilmeni, vastasi sanoen:

— Parahin herra, jos aiotte sanoa meille jotakin, niin sanokaa pian,
sillä nämä veljet piiskaavat itsensä pilalle, emmekä me voi eikä ole
oikeinkaan pysähtyä kuuntelemaan mitään, ellei se ole niin lyhyttä,
että se voidaan lausua parilla sanalla.

— Minä sanon sen yhdellä sanalla, — virkkoi Don Quijote ja se sana
on tämä: teidän tulee heti laskea vapaaksi tuo kaunis rouva, jonka
kyynelet ja murheellinen ulkomuoto aivan selvästi osoittavat, että
te kuljetatte häntä vastoin hänen tahtoansa ja että olette tehneet
hänelle jotakin ilmeistä vääryyttä. Minä, joka olen syntynyt maailmaan,
jotta torjuisin sellaisia solvauksia, en salli häntä kuljetettavan
askeltakaan eteenpäin, ellei hänelle anneta takaisin kaivattua
vapautta, jonka hän hyvin ansaitsee.

Näistä sanoista kaikki kuulijat huomasivat, että Don Quijoten täytyi
olla joku hullu mies, ja he alkoivat nauraa sydämen pohjasta. Mutta
heidän naurunsa oli kuin ruutia Don Quijoten mielessä syttyneeseen
vihaan. Hän ei sanonut enää sanaakaan, vaan tarttui miekkaansa
ja hyökkäsi paarien luo. Eräs kantajista luovutti heti taakkansa
tovereilleen ja lähti Don Quijotea vastaan heiluttaen jotakin
tadikonvartta tai kalikkaa, joka oli paarien tukena hänen levätessään.
Don Quijote iski siihen niin voimallisesti, että se katkesi kolmeksi
kappaleeksi, mutta mies löi käteen jääneellä tyngällä Don Quijotea
oikeaan olkapäähän, jota kilpi ei voinut suojata sellaista moukkamaista
väkivaltaa vastaan, niin tuimasti, että Don Quijote parka suistui
maahan pahoinpideltynä. Sancho Panza oli huohottaen juossut hänen
jälkeensä ja nyt, nähdessään hänen pudonneen ratsun selästä, huusi
hänen kurittajalleen, ettei hän enää löisi, koska tämä oli noiduttu
ritari, joka ei ollut tehnyt pahaa kenellekään koko ikänänsä.
Mutta talonpoikaa ei hillinnyt Sanchon huuto, vaan se, että hän
tuli katsahtaneeksi Don Quijoteen, joka ei hievahduttanut kättänsä
eikä jalkaansa. Hän luuli surmanneensa miehen, kahmaisi kouriinsa
katumuspaitansa helmat ja pakeni pitkin kenttää kuin kauris.

Sillävälin olivat kaikki Don Quijoten seuralaiset ehtineet hänen
luokseen, mutta kulkueessa olevat, jotka näkivät heidän tulevan
juosten ja näkivät heidän seurassaan olevat järjestyksenvalvojat
ampuma-aseineen, pelkäsivät asian päättyvän huonosti, keräytyivät
kaikki piiriin pyhän kuvan ympärille, nostivat kauhtanainsa päähineet,
tarttuivat lujasti ruoskiinsa samoinkuin papit vahakynttilöihinsä
ja odottivat siten hyökkäystä päättäen puolustautua ja, mikäli
mahdollista, hyökätäkin ahdistajaa vastaan. Onni oli parempi kuin he
luulivat, sillä Sancho vain heittäytyi herransa ruumiin päälle ja
viritti siinä mitä surullisimman ja naurettavimman valitusvirren, koska
luuli, että hän oli kuollut.

Kirkkoherran tunsi eräs toinen kirkkoherra, joka oli tullut kulkueen
mukana, ja tämä seikka sai molempien joukkojen pelon tyyntymään.
Ensimmäinen kirkkoherra selitti toiselle parilla sanalla, millainen
mies Don Quijote oli, ja hän lähti koko katumuksentekijäjoukon kanssa
katsomaan, oliko ritariparka kuollut. He kuulivat Sancho Panzan itkien
lausuvan:

— Oi sinä ritarillisuuden kukka, jonka hyvin käytettyjen ikävuosien
juoksun katkaisi yksi ainoa kartunisku! Oi sinä kunnia suvulle, sinä
kunnia ja kaunistus koko Manchalle ja koko maailmallekin, joka nyt
sinun mentyäsi tulee olemaan täynnä pahantekijöitä, joiden ei enää
tarvitse pelätä, että heitä rangaistaan ilkitöistään! Oi sinä, joka
olit anteliaampi kuin kaikki Aleksanterit, koska jo kahdeksan kuukauden
palveluksen jälkeen olit lahjoittanut minulle parhaan saaren, mitä
meri syleilee ja piirittää! Oi sinä, joka kohtelit nöyrästi ylpeitä ja
kopeasti nöyriä,[50] sinä, joka syöksyit vaaroihin, kärsit solvauksia,
rakastuit ilman syytä, jäljittelit hyviä, olit pahojen vitsaus ja
kaiken kehnon vihollinen, sanalla sanoen vaeltava ritari, mikä onkin
kaikki, mitä sanoa voidaan!

Sanchon siinä huutaessa ja valittaessa Don Quijote virkosi ja sanoi
ensimmäisiksi sanoikseen:

— Hän, joka elää poissa teidän luotanne, suloisin Dulcinea, kokee
vielä pahempaa kurjuutta kuin tämä. Auta minua, hyvä Sancho, pääsemään
niille noidutuille rattaille; minä en kykene nyt painollani rasittamaan
Rocinanten satulaa, sillä koko tämä olkapääni on rikki.

— Sen minä teen kovin mielelläni, herrani; — vastasi Sancho — ja
palatkaamme nyt kotikylään näiden herrojen kanssa, jotka toivovat
teidän parastanne; siellä voimme sitten pitää neuvoa uuden retken
tekemisestä, josta meille koitukoon enemmän hyötyä ja mainetta.

— Olet oikeassa, Sancho; — vastasi Don Quijote — nyt lienee varsin
viisasta antaa mennä ohi vallitsemassa olevan tähtien huonon
vaikutuksen.

Tuomioherra, kirkkoherra ja parturi sanoivat hänelle, että hän
menettelisi aivan oikein, jos tekisi niin, kuin sanoi, ja niin he,
nautittuaan Sanchon yksinkertaisista puheista, sijoittivat Don
Quijoten rattaille, joilla hän oli jo aikaisemmin ollut. Kulkue
järjestyi jälleen ja jatkoi matkaansa, vuohipaimen sanoi jäähyväiset
kaikille, järjestyksenvalvojat eivät halunneet lähteä kauemmaksi, ja
kirkkoherra maksoi heille, mitä heidän tuli saada. Tuomioherra pyysi
kirkkoherraa ilmoittamaan, kuinka Don Quijoten kävisi, parantaisiko
hän hulluudestaan vai jäisikö sitä potemaan, ja niin hän sanoi hyvästi
lähtien jatkamaan matkaansa. Sanalla sanoen: kaikki erosivat ja
lähtivät kukin taholleen, niin että jäljelle jäivät vain kirkkoherra
ja parturi, Don Quijote ja Panza ja kelpo Rocinante, joka sieti yhtä
kärsivällisesti kuin hänen isäntänsä kaikki, mitä oli joutunut kokemaan.

Häränajaja valjasti härkänsä, sijoitti Don Quijoten heinäkuvon päälle
ja lähti tavalliseen hiljaiseen tahtiin kulkemaan kirkkoherran
osoittamaa tietä, ja niin he kuuden päivän kuluttua saapuivat Don
Quijoten kylään. He tulivat sinne keskellä päivää, joka sattui olemaan
sunnuntai, ja koko kylän väki oli torilla, jonka halki Don Quijoten
rattaat vierivät. Kaikki riensivät luo näkemään, mitä rattailla oli,
ja hämmästyivät kovin tuntiessaan kylänmiehen; eräs poika juoksi
ilmoittamaan hänen emännöitsijälleen ja sisarentyttärelleen, että
heidän enonsa ja isäntänsä saapui kotiin laihana ja kelmeänä maaten
heinissä härkärattailla. Surkeata oli kuulla, kuinka molemmat naiset
huusivat, nähdä, kuinka he löivät kasvojaan ja taas kirosivat kirottuja
ritarikirjoja, ja tämä kaikki uudistui, kun he näkivät Don Quijoten
ajavan sisään portista.

Kun oli saapunut tieto Don Quijoten tulosta, saapui Sancho Panzan
eukko, joka oli jo aikoja sitten saanut tietää, että hänen miehensä
oli lähtenyt aseenkantajana ritaria palvelemaan, ja Sanchon nähtyään
hän kysyi ennen muuta, kuinka aasi voi. Sancho vastasi, että se voi
paremmin kuin aasin isäntä.

— Jumalalle kiitos, — virkkoi eukko — että hän on ollut minulle niin
armollinen; mutta kerro nyt, hyvä ystävä, mitä hyvää olet saanut
aseenkantajantoimestasi. Tuotko minulle korean hameen? Ja sieviä kenkiä
lapsille?

— En minä tuo mitään sellaista, eukkoseni, — sanoi Sancho; mutta kyllä
minulla on muuta parempaa ja arvokkaampaa.

— Sepä oikein hauskaa; — vastasi eukko — näytä minulle, mitä sinulla
on parempaa ja arvokkaampaa, ystäväni; minä tahtoisin sen nähdä,
jotta saisin hiukan iloa sydämeeni, joka on ollut niin surullinen ja
tyytymätön koko tänä pitkänä aikana, jonka olet ollut poissa.

— Kyllä minä sen näytän, eukkoseni, kun tästä kotiin ehditään, — sanoi
Panza — mutta ole nyt niin kauan hiljaa; jos näet Jumala suo, että
lähdemme vielä kerran etsimään seikkailuja, niin sinä saat pian nähdä
minut kreivinä tai jonkin saaren käskynhaltiana, ei minkään sellaisen
retusaaren, jonka löytää mistä tahansa, vaan kaikkein parhaan saaren,
mitä maailmassa voi olla.

— Suokoon Jumala, että niin käy, rakas mieheni, sillä kyllä me sitä
tarvitsisimme. Mutta sano minulle, mitä ne ovat, ne sellaiset saaret,
en minä sitä ymmärrä.

— Ei ole hunaja aasin suuta varten; — vastasi Sancho — sinä saat nähdä
sen aikanaan ja joudutpa ihmettelemään, kun kuulet, kuinka kaikki
alustalaisesi nimittävät sinua armolliseksi rouvaksi.

— Mitä sinä puhut, Sancho, armollisista rouvista ja saarista ja
alustalaisista? — virkkoi Juana Panza.[51] Se näet oli Sanchon eukon
nimi, vaikka he eivät olleet sukulaisia, sillä Manchassa on tapana,
että nainen ottaa miehensä sukunimen.

— Älä nyt pidä niin kiirettä, Juana, ehdithän sinä vielä saada kaikki
tietää; riittää, kun sanon sinulle totuuden, ja tuki nyt suusi. Minä
voin sanoa sinulle tässä ohimennen ainoastaan, ettei maailmassa
ole mitään hauskempaa kuin olla arvossapidetty mies ja seikkailuja
etsivän vaeltavan ritarin aseenkantaja. Totta kyllä, etteivät useimmat
seikkailut pääty niin mieleisesti kuin voisi toivoa, sillä sadasta
sellaisesta päättyy yleensä yhdeksänkymmentäyhdeksän ihan hullusti.
Minä tiedän sen omasta kokemuksestani, sillä minua on toisinaan
poukotettu, toisinaan paukutettu, mutta sittenkin on hauskaa odottaa
seikkailuja ja kulkea yli vuorten, läpi metsien, nousta korkeille
huipuille, käydä linnoissa ja oleskella majataloissa aivan vapaasti ja
maksamatta yhtään pirun maravediä.

Sancho Panza ja Juana Panza, hänen eukkonsa, keskustelivat näin sillä
aikaa kuin Don Quijoten emännöitsijä ja hänen sisarentyttärensä
ottivat herransa vastaan, riisuivat hänet ja sijoittivat hänen vanhaan
sänkyynsä. Hän mulkoili heihin eikä voinut oikein käsittää, mihin oli
joutunut. Kirkkoherra kehoitti sisarentytärtä hoitamaan enoansa oikein
hyvin ja varomaan tarkoin, ettei hän pääsisi enää pakenemaan, sekä
kertoi, millaista vaivaa oli täytynyt nähdä, ennenkuin hänet oli saatu
takaisin kotiin. Nyt molemmat naiset alkoivat jälleen huutaa taivasta
avukseen, nyt he jälleen kirosivat ritariromaaneja, nyt he rukoilivat
taivasta heittämään sellaisten valheitten ja hullutusten sepittäjät
helvetin syvimpään kuiluun. Vihdoin he alkoivat pelätä jäävänsä jälleen
ilman isäntäänsä ja enoansa niin pian kuin hän hiukan toipuisi; ja
kävikin niinkuin he otaksuivat.

Vaikka tämän historian kirjoittaja on kaikella huolella ja
uutteruudella etsinyt tietoa niistä urotöistä, joita Don Quijote
suoritti kolmannella retkellään, ei hän sittenkään ole voinut
löytää mitään mainintaa niistä, ei ainakaan mistään luotettavista
muistiinpanoista; Manchan muistoissa on säilynyt ainoastaan huhu,
että Don Quijote kolmannen kerran kotoaan lähtiessään meni Zaragozaan
ollen läsnä eräässä kuuluisassa turnauksessa, joka pidettiin siinä
kaupungissa, ja että hänelle siellä sattui seikkoja, jotka olivat hänen
urheutensa ja hyvän ymmärryksensä arvoisia.

Hänen elämänsä viimeisistä vaiheista ja hänen kuolemastaan kirjoittaja
ei myöskään voinut saada minkäänlaista selkoa eikä olisi tullut
tietämään niistä mitään, ellei hänen hyvä onnensa olisi johdattanut
häntä tapaamaan erästä vanhaa lääkäriä, jolla oli hallussaan
lyijylaatikko, joka hänen tiedonantonsa mukaan oli löydetty erään
uudistettavana olevan vanhan erakonasumuksen perustuksesta. Tässä
laatikossa oli ollut muutamia pergamenttilehtiä, täynnä vanhanaikaista,
mutta kastiliankielistä kirjoitusta, säkeitä, jotka kuvailivat
useita Don Quijoten sankaritöitä ja kertoivat Dulcinea Tobosolaisen
kauneudesta, Rocinanten ulkomuodosta, Sancho Panzan uskollisuudesta
ja itse Don Quijoten hautajaisista sekä sisälsivät erinäisiä
hautakirjoituksia ja ylistysrunoja hänen elämälleen ja töilleen. Ne,
jotka voitiin lukea ja selittää, tämän uudenlaisen ja verrattoman
historian luotettava tekijä liittää tähän. Tekijä pyytää lukijoiltaan
palkaksi siitä suunnattomasta vaivasta, joka hänellä oli tutkiessaan
ja etsiessään kaikkia Manchan arkistoja saadakseen sen päivänvaloon,
ainoastaan, että he luottavat häneen samalla tavalla kuin älykkäät
ihmiset yleensä luottavat ritariromaaneihin, jotka ovat maailmassa
niin hyvässä maineessa. Siten hän katsoo saavansa täyden palkan ja
tyydytyksen ja innostuu etsimään ja vetämään päivänvaloon toisiakin,
jotka ehkä eivät ole yhtä todenmukaisia, mutta ainakin yhtä kekseliäitä
ja hupaisia.

Ensimmäiset sanat, jotka oli kirjoitettu lyijylaatikosta löydettyyn
pergamenttiin, olivat nämä:

MANCHAN KAUPUNGIN ARGAMASILLAN[52] AKATEMIAN JÄSENET

URHOOLLISEN DON QUIJOTE MANCHALAISEN ELÄMÄSTÄ JA KUOLEMASTA

HOC SCRIPSERUNT

Murjaani, Argamasillan akatemian jäsen, Don Quijoten hautapatsaaseen.

    Hautakirjoitus.

    Se hullu mies, mi Manchaa runsaammin
    kuin Jason Kretaa voitonmerkein puki,
    se äly, pilviin mi nous silloinkin,
    kun maassa parempi ois ollut tuki,

    se vahva käsi, jonka jälkihin
    maat Rivast' aina Gaetaan eivät kuki,
    mi niinkuin julma Muusa pronssihin
    piirs' säkeitänsä, joita kansat luki,

    hän, jota kantoi sankaruus ja lempi
    ohitse monen kuulun Amadiin,
    mies Galaoreita paljon ylhäisempi,

    hän, ratsastaja Rocinante-hevon,
    mies eksynyt niin moniin vaiheisiin,
    tään kylmän paaden alla löysi levon.

Loiseläjä, Argamasillan akatemian jäsen, IN LAUDEM DULCINEA E DEL
TOBOSO.

    Sonetti.

    Hän, jonka tässä näätte, korkein povin
    ja kiihkein elein, Dulcinea on,
    tuo kuningatar tobosolaishovin
    ja lemmitty Quijoten mainion,

    mi lemmen tähden samos pitkän tovin
    ylitse Sierra Negran vuoriston
    ja Montielin aavan aution,
    vain jalan kulkein, uupuneena kovin

    vuoks Rocinanten. Kova onni moinen,
    voi että kohtasit sä naista tätä
    ja tätä ritaria urhoollista!

    Näät nuorna kuihtumaan jäi heistä toinen,
    ja toista piinas lemmen tuska, hätä,
    vaikk' onkin muisto hällä marmorista.

Oikullinen Argamasilian akatemian ylen ymmärtäväinen jäsen, Don Quijote
Manchalaisen ratsun Rocinanten ylistykseksi.

                Sonetti.

    Hän istuimeltaan kullan välkkyvältä,
    mi Marsin askelista verestää,
    ritari Manchan, katsoo, huimapää,
    ja lippu kädestänsä kohoo hältä.

    Myös säilä, jota vihamies ei vältä,
    ja varustukset siinä lepäjää.
    Uus urotöitten muoto! Tyyli tää
    on onnistunut löytö tekijältä.

    Jos Galliakin kerskuu Amadiistaan,
    jonk' urhojälkeläiset Kreikanmaan
    vei kunniaan ja jaloon voittokiistaan,

    Quijote kruunu on Bellonan hovin,
    kuin Gallia tai Kreikka urhoistaan,
    niin hänest' ylpeä on Mancha kovin.

    Ei hälle koskaan unhonaika koita,
    kun Brilladoro tai Bayardokaan[53]
    näät Rocinanten raisuutta ei voita.

Pilkkakirves, Argamasillan akatemian jäsen, Sancho Panzalle.

                Sonetti.

    Mies lyhyt varreltaan on Sancho Panza,
    mut ihme! suuri kunnoltaan on hän.
    Niin vilpitön ja rehti toimessansa,
    ett' asemies ei kukaan, vannon tän.

    Ois kreivikskin hän noussut arvoltansa,
    mut vastaan sai hän juonen ilkeän,
    näät häntä kietoi pahain miesten ansa,
    mi aasiakaan ei näy säästävän.

    Kas aasillaan (jos sanoa saa luvan)
    näät seuras asemies tää rehti, lauha
    ain' herraa, jota Rocinante kantoi.

    Voi turhat toiveet, petos harhakuvan!
    On niillä huulillansa lepo, rauha,
    mut savun, varjon lopuks vain ne antoi.

Pirunkuvainen, Argamasillan akatemian jäsen, Don Quijoten haudalla.

        Hautakirjoitus.

    Eräs ritari lepää tässä;
    hän ajaen Rocinantellaan
    jäi aina pulaan pahimpaan
    kovin kärsien elämässä.

    Myös asemies Sancho Panza on
    hänen viereensä haudattu tähän,
    oli järkeä hänellä vähän,
    mut uskollisuus verraton.

Piumpaum, Argamasillan akatemian jäsen, Dulcinea Tobosolaisen haudalla.

        Hautakirjoitus.

    On Dulcinean hauta tää;
    hänet kesken kukoistusta
    vei kuolon syli musta,
    vain tomu hänestä nyt jää.

    Ei ykskään jalosyntyinen
    hänt' ollut ylhäisempi,
    Quijote häntä lempi,
    ja kylä muistaa kaivaten.

Nämä säkeet olivat säilyneet niin eheinä, että ne voitiin lukea;
muissa kirjoitus oli niin rappeutunut, että ne jätettiin eräälle
akatemianjäsenelle, jotta hän ottaisi selkoa niiden todennäköisestä
sisällöstä. Hänen kerrotaan monta unetonta yötä vietettyään ja suurta
vaivaa nähtyään tehtävän suorittaneen ja aikovan Don Quijoten kolmatta
matkaanlähtöä odottaessaan ne julkaista.

    Forse altri canterá con miglior plettro.[54]




SELITYKSIÄ.


[1] Minomicóna, Micomicán. Näiden nimitysten kantasana on erästä
pitkähäntäistä apinaa merkitsevä mico.

[2] saan muuttumaan valkoisiksi tai keltaisiksi: hopea- tai
kultakolikoiksi.

[3] Pegasos-hevonen. Pegasus, kuten tiedämme, oli Medusan verestä
syntynyt siipiratsu, josta myöhemmät runoilijat tekivät tunnetun
runoratsun.

[4] Mauri Muzaraque on suuresta maineestaan huolimatta painunut syvään
unohduksen yöhön.

[5] Zuleman kumpu sijaitsee lounaiseen Ptolemaion mainitsemasta
Complutumin kaupungista, jonka paikalla on Alcalá de Henaresin
kaupunki, missä syntyi Miguel de Cervantes Saavedra.

[6] Meotis-järvi: nykyinen Asovin meri, roomalaisten Maeotis.

[7] Don Azote, Don Jigote. Azote = piiska; jigote = hakattu liha.

[8] sopiihan lahja hihaan pääsiäisen jälkeenkin. Munkkiveljet keräsivät
avaroihin hihoihinsa lahjoja, joita varsinkin pääsiäisenä saattoi
kertyä runsaasti.

[9] ken hyvän saa ja huonon valitsee jne. Sananlasku kuuluu: »Quien
bien tiene y mal escoge, por mal que le venga no se enoje». (Ken
valitsee huonon, vaikka omistaa hyvän, älköön panko pahakseen, jos käy
huonosti.) Sancho muuttaa sananlaskun jälkipuolen aivan mielettömäksi.

[10] Gonzalo Hernandez (Fernandez) de Córdoba (1443—1515), kuuluisa
espanjalainen sotapäällikkö, joka saavutti suuren maineen taisteluissa
maureja vastaan sekä Italian-sodassa, missä hänen saamansa voitot
takasivat Espanjalle Napolin kuningaskunnan omistuksen.

[11] Diego Garcia de Paredes (1469—1533): suuren kokonsa ja valtavien
ruumiinvoimiensa vuoksi suurta kansansuosiota saavuttanut espanjalainen
sotaurho.

[12] nainen, josta Viisas puhuu jne. Viisas on tietenkin Salomo,
jonka Sananlaskujen 31. luvun 10. värsystä löydetään kysymys: »Kuka
löysi kunnon vaimon?» Cervantesin käyttämä sanamuoto viittaa Vulgatan
tekstiin (Mulierem fortem quis inveniet?).

[13] Luigi Tansillo (Tansello): aikoinaan — hän eli 1510—1570 —
kuuluisa italialainen runoilija. »Pyhän Pietarin kyynelet» oli
kääntänyt kastiliankieleen mm. Luis Gálvez de Montalvo, Cervantesin
hyvä ystävä.

[14] kertoo tehneen sen maljakokeen jne. Maljakokeesta kertovat
vanhat kansantarinat, ja Ariosto on käyttänyt aihetta »Raivoisassa
Rolandissaan». Eräs ritari (ei mikään »yksinkertainen tohtori»,[15]
kuten Cervantes sanoo), jonka linnaan, Mantuan seuduille, Roland oli
yöpynyt, näytti tälle ilta-aterian päätyttyä ihmeellisen maljan, jonka
sanoi ilmaisevan aviomiehelle, oliko vaimo uskollinen vai ei: jos oli,
niin mies voi maljasta onnekseen juoda, ellei, niin viini valahti hänen
rinnoilleen. Roland kieltäytyi kokeeseen rupeamasta, sanoi tietävänsä,
että nainen on heikko, ja tahtovansa säilyttää oman luottamuksensa
lujana:

    »Mia donna e donna, ed ogni donna e molle:
    Lasciam star mia credenza come stasse».

[15] »Yksinkertainen tohtori», joka tosin ei joutunut tekemisiin
taikamaljan kanssa, esiintyy myös Arioston runoelmassa ja edustaa
hänkin mieletöntä uteliaisuutta, joten on hyvin ymmärrettävää, että
Cervantes sekoitti yhteen nämä kaksi eri kertomusta.

[16] Danaë: Kuningas Akrision ainoa tytär, jonka hänen isänsä sulki
torniin siten ehkäistäkseen kaameiden ennustusten vuoksi estettävältä
näyttävän suvunjatkumisen. Zeus lankesi kultasateena vanki-neidon
helmaan, ja siitä syntyi Perseus.

[17] niiden neljän s:n lisäksi, jotka jne. Tarkoitetaan sanojen
sabio (viisas), solo (yhtä ainoata palvovainen), solicito (uuttera,
huolellinen palvonnassaan) ja secreto (vaitelias) ilmaisemia hyviä
rakastajan-ominaisuuksia. — Tekstissä oleviin lemmen-aakkosiin nähden
huomautettakoon, että niiden suomenkieliseen asuun saattaminen tuottaa
vaikeutta vasta, kun ehtii ö:hön, jolla alkavia sanoja kielessämme on
vähänlaisesti. Olisi ehkä kelvannut »öykkäri», koska se merkitsee mm.
pohattaa, mutta mieluummin valitsin sentään »öntyrin», joka tarkoittaa
»voimallista henkilöä» (Lönnrotin Lisäwihko s. 210: »stark l. kraftfull
person»). X:n poisjättämisen perustelu (»koska se on karhea äänne»)
tuntuu sitäkin pätevämmältä, jos muistamme, että tällä kirjaimella
merkittiin espanjankielessä aikaisemmin äännettä, jonka merkkinä
nykyisin on j, siis tuota esim. Don Quijoten nimessä esiintyvää
äännettä, jota lausuttaessa sopii ja tulee kurkkua karahduttaa.

[18] uutena ja ahdistettuna Penelopeiana. Tarvitseeko selittää, että
P. oli Odysseun jalo puoliso, kaikkien uskollisten aviovaimojen
klassillinen perikuva?

[19] että hänellä oli puolisonaan uusi Portia jne. Marcus Junius
Brutuksen puoliso P. oli jalo ja uskollinen roomalainen aviovaimo.

[20] Leonela otti... viiniä ja pesi sillä haavan jne. Francisco
Rodriguez Marin huomauttaa kommentaarissaan, että sokea mies,
rikottuaan ruukunsirpaleilla Lazarillon poskipäät, käytti voiteena
viiniä, ja mainitsee viinin parantavaa voimaa tähdentävän espanjalaisen
lauseparren: »Maldita la llaga que el vino no sana!» (Kirottu se haava,
jota ei viini paranna!) Siitä ei pahasti eroa suomalainen: »Jos ei
viina ja sauna auta» jne.

[21] hirmuisesta taistelusta nahkaisia punaviinileilejä vastaan
jne. Sellainen »leili» eli cuero ei ole mikään pikkunassakka, vaan
kokonainen häränvuota, josta on leikattu pois pää ja jalat polvia
myöten; vuota ommellaan umpeen ja siihen sovitetaan tarpeellinen ruoti,
henkuri ja laskuhana. Ei siis ihmekään, että moinen kuvatus saattoi Don
Quijoten silmissä ja käsissä muuttua päättömäksi jättiläiseksi.

[22] monsieur de Lautrec Suurta sotapäällikköä Cordoban Gonzalo
Fernandezia vastaan jne. Tässä Cervantesin muisti kuuluu pettävän:
Lautrecin saapuessa Napolin kuningaskuntaan Suuri sotapäällikkö oli jo
aikoja sitten palannut Espanjaan.

[23] kylläpähän nähdään, kun munia paistetaan jne. Tämä sananparsi
näyttää olevan peräisin vanhasta Melchor Santa Cruzin julkaisemasta
juttukokoelmasta »Floresta española». Eräässä siihen sisältyvässä
tarinassa kerrotaan, kuinka kuljeksiva hiilikauppias myy muutamalle
eukolle korillisen hiiliä ja pistää salavihkaa eukon paistinpannun
tyhjään koriinsa. Eukko kysyy, ovatko hiilet tammipuun hiiliä ja muuten
hyvää laatua, ja varas vastaa: »Kyllä näette, kun munia paistatte.»

[24] päätti lähteä Intiaan. Intia (Las Indias) merkitsi »Länsi-Intiaa»,
nykyisin sillä nimellä mainittuja saaria ja espanjalaisten valloittamaa
Amerikan manteren osaa.

[25] Alessandria della Paglia: Pohjois-Italiassa sijaitseva
linnoituspaikka.

[26] olisin voinut toivoa... saavani jonkin meriseppelen. Meriseppelen
l. laivaseppelen, corona navalis, roomalaiset antoivat merivoiton
saavuttaneelle päällikölle.

[27] Juan Andrean amiraali-laiva. Tämä Juan Andrea oli Giovanni
(Gianettino) Andrea Doria, kuuluisan genovalaisen merisankarin
veljenpoika.

[28] Don Alvaro de Bazán (1526—1588), mainio espanjalainen amiraali.

[29] pakeni arnautiksi puettuna. Arnautti = albanialainen.

[30] mitä oli jäänyt jäljelle »Luostariveljen» rakentamasta jne.
»Luostariveli», El Fratin (ital. sanasta fratino, joka oli munkkien
pilkkanimi), oli italialaissyntyinen linnoitustenrakentaja Giovanni
Paleazzo.

[31] espanjalainen sotilas, jonka nimi oli Saavedra: Cervantes itse.

[32] tuhatviisisataa zoltania. Zoltani (soltani), »sulttaanin raha»,
turkkilainen kultaraha, eri paikoissa ja eri aikoina arvoltaan
erilainen (16. ja 17. vs. siihen laskettiin 140 asproa, jotka
vastasivat suunnilleen 9 pesetaa).

[33] maurilaisia bagarinoja. Bagarinojen (arabialaisesta sanasta bahari
= merimies) nimellä mainittiin vapaita soutajia, jotka saivat työstään
palkan (siis ei kaleerivankeja).

[34] Cava rumia. Cervantesin mainitsema nimen selitys on
kansanetymologiaa. — Puheenaoleva »kehno kristitty nainen» oli I
nidoksessa mainitun Ceutan kreivin Julianin tytär.

[35] Palinurus: Aeneaan aluksen perämies, joka uneen uupuneena syöksyi
mereen ja hukkui.

[36] kolmikasvoinen taivaanvalo: kuu (ensimmäinen neljännes, täysikuu,
viimeinen neljännes), Horatiuksen diva triformis.

[37] sille kevytjalkaiselle kiittämättömälle jne.: viittaus Apollon ja
Daphnen mytologiseen taruun.

[38] hän huomasi yht'äkkiä joutuneensa Agramanten leiriin. Tarinan
kertoo Ariosto. Arkkienkeli Mikael lähettää eripuraisuuden jumalattaren
pakanakuninkaan Agramanten leiriin siten auttaakseen Parisissa
piirityksessä olevaa Kaarle-keisaria.

[39] sicut erat in principio: »niinkuin oli alussa» (t. alkujaan).

[40] ennenkuin pakenevan nymfin vainooja ehtii jne. Vainooja ja nymfi:
Apollo ja Daphne.

[41] Kertomus Rinconetesta ja Cortadillosta: Eräs niistä novelleista,
jotka Cervantes myöhemmin julkaisi nimellä Novelas ejemplares.

[42] Villalpandon Summulat. Segovialainen Gaspar Cardillo de
Villalpando, mainio teologi ja Alcalán yliopiston opettaja, julkaisi
v. 1557 teoksen _Summula summularum_, joka oli mainitussa opinahjossa
dialektisten opintojen virallisena tekstinä.

[43] Intian papin Johanneksen mailla. Tätä Johannesta, jonka Cervantes
mainitsee jo aikaisemmin pitivät ranskalainen historioitsija Joinville
(13 vs.) ja italialainen matkailija Marco Polo historiallisena
henkilönä, jonka Aasiaan perustaman valtakunnan muka valloitti suuri
Dshingiskhan (v:n 1200 tienoilla).

[44] kolme tragediaa (La Isabela, La Filis, La Alejandra). Niiden
tekijä oli Lupercio Leonardo de Argensola (1559—1613), jonka muisto
on säilynyt tämän Cervantesin maininnan vuoksi pikemmin kuin hänen
heikonlaisten kirjallisten tuotteittensa nojalla.

[45] Kostettu kiittämättömyys (La Ingratitud vengada), Numanda (La
N.), Kauppias rakastajana (El Mercador amante), Suopea vihaajatar (La
Enemiga favorable). Ensimmäinen oli Lope de Vegan, toinen Cervantesin,
kolmas Gaspar de Aguilarin ja neljäs tuomioherra Francisco Tarregan
kirjoittama.

[46] eräs meidän kaikkein nerokkaimpia kirjailijoitamme: Lope de Vega,
jota C:n kritiikki tässä nähtävästi muutenkin koskee.

[47] lusitanialainen Juan de Merlo jne. Don Quijote mainitsee
tarunomaisia ja todella eläneitä henkilöitä. Juan de Merlo, Pedro
Barba, Gutierre Quijada, Fernando de Guevara, Suero de Quinones, Luis
de Falces ja Gonzalo de Guzmán kuuluvat jälkimmäiseen ryhmään.

[48] arkkipiispa Turpin: aikaisemmin mainittu.

[49] portit hyasintteja. Hyasintti merkitsee tässä erästä jo Raamatussa
mainittua väriltään kirkkaanpunaista (t. oranssinkeltaista) jalokiveä.

[50] kohtelit nöyrästi ylpeitä ja kopeasti nöyriä. »Suu sanan
erehdyttää»; Sancho tulee murheessaan määritelleeksi herransa
käyttäytymisen päinvastoin kuin oikeastaan olisi pitänyt.

[51] Manchassa on tapana, että nainen ottaa miehensä sukunimen. Muualla
Espanjassa oli ja on yleistä, että vaimo säilyttää oman sukunimensä,
johon hän voi liittää miehensä nimen; Sanchon puoliso olisi saattanut
olla nimeltään Juana Gutierrez de Panza (tai Teresa Cascajo de Panza —
romaanin toisessa osassa hän näet saa säännöllisesti nimen Teresa ja
väittää itse tyttönimensä olleen Teresa Cascajo).

[52] Manchan kaupungin Argamasillan Akatemian jäsenet. Säkeissä
saattaa piillä viittauksia Cervantesille varmaan tutun pikkukaupungin
Argamasilla de Alban oloihin ja henkilöihin, mutta tutkimus ei ole
voinut seikkaa paljonkaan valaista.

[53] Brilladoro, Bayardo: edellinen Rolandin, jälkimmäinen Rinaldon
sotaratsu (kts. Ariosto: »Orlando furioso»).

[54] Forse altri canterà jne. Säe Arioston »Raivoisasta Rolandista»:
»Toinen kenties laulaa laatuisammin.»






*** END OF THE PROJECT GUTENBERG EBOOK 74169 ***
